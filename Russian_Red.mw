'''Russian Red''' es una banda música neofolk española.
[[File:Lourdes Hernández - Russian Red.jpg|thumb|right|200px|Lourdes, cantora Russian Red a la quitarra.]]

== Estória ==
Lourdes Hernández es la compositora i cantora la banda, d’origin [[Mairil|mairileñu]] nacia nel 1986. Ella ya tinia esperéncia a la quitarra dende los 16 añus, enliándusi a cantal en [[luenga ingresa|ingrés]] pol sel esta velaí la luenga ena que se sintia mas agustu cantandu. El proyeutu sulgió de que conoció a Brian Hunt, músicu d’arcendéncia ingresa i mairi española. El nombri de "Russian Red" vien duna marca pintalábius, cuyu la cantora gasta enos sus conciertus.

A lo primeru graban una maquetina con angunus temas cumu ''Reason'', ''Sadie'' u ''Night of paper'' que subin a la su página myspace. No tardarun en opulal enos ambientis música indie llevándulus a dal numerosus conciertus nel 2007, campeandu la su participación nel Primavera Sound. Gonzalo López-Gallego enclui ena su pinicla ''El rey de la montaña'' essi mesmu añu unu los sus sonis, ''Another mind''. En 2008, cuentarun ena pinicla de Javier Fesser ''Camino'' cona canción ''Cigarettes''. Ena pantalla chica una marca comelcial gastó el su ''Nice thick feathers'' cumu banda sonora.

Densiguia naci el primel discu pol propuesta el [[Córduba|cordubés]] Fernando Vacas, quien derigi el sellu musical Eureka. Assina s’espubrica n’[[Abril]] el 2008 ''I love your glasses'', discu qu’alcibió un acogieru achopaçanti. El discu cuenta con 12 pistas con un son acústicu, intimista, cudiau i de poca bambolla, andi son protagonistas la vozi Lourdes i la quitarra, destacandu sonis cumu los de ''Cigarettes'' con que s’abri el albun, ''Nice thick feathers'' u la velsión del ''Girls just wanna to have fun''.

El discu no tardó en sel reconociu comu unu los mijoris el passau añu, llevándusi el prémiu al "mejor álbum debut" polos prémius Pop-Eye nel 2008 i a passal comu candilatus en destintus prémius comu los Premios de la Música, nel 2009.

== Discografia ==
* ''I love your glasses'' (2008).

== Atijus ==
* [http://www.russianred.org/ Página no oficial.]
* [http://lafonoteca.net/grupos/russian-red Russian Red en La Fonoteca.]

[[Category:Música de España]]
