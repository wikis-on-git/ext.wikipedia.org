'''Tántalu''' (en griegu ''Τάνταλος''), ena mitolohia griega, hue un rei qu’alcibió unus los castigus mas cruelis: passal sedi i hambri en estuviendu arroeau d’áugua i frutus.

== Parentescu ==
Tántalu tien una arcendéncia duosa, pos sigún las huentis vária. Su mairi hue [[Plutu]] i su pairi [[Zeu]]. Otrus dan cumu pairi a [[Molu]]. Cumu esposa son quatru los nombris que se dan: [[Uriniasa]], [[Uritemisti]], [[Clítia]] i [[Dioni]]. Frutu la unión con anguna dellas hue pairi [[Pélopi]], [[Níobi]] i [[Brótia]]<ref>Hyg., ''Fab.'' 83; Paus. 3. 22.4; Tz., ''ad Lyc.'' 52</ref>.

== Mitus ==
=== Engañu a Zeu ===
Tántalu hizu güena gavilla con su pairi [[Zeu]], almitiéndulu enas furrionas los diosis. Trastornau, una vezi s’enlió a escuseteal al tentu los diosis conos mortalis i dali la comia las deviniais, traicionandu assina la confiança que tinia con [[Zeu]].

=== Furriona a los diosis ===
Cumu apreparandu una furriona a los diosis nu abia bastanti comia ena dispensa, Tántalu tuvu l’ocurréncia de añíil al guisu a su própiu ihu [[Pélopi]] endispués de belu matau i ataraçau. Desti heitu quisu prebal la conocéncia que tinia [[Zeu]] sobri tolas cosas. Tolos diosis desapartarun el pratu polque densiguia vidun qué les bia sirviu, ecetu [[Demeti]], quien enfuscá pola perda [[Perséfoni]], se hincó la calni<ref>Hyg., ''Fab.'' 83; Ov., ''Met.'' 6. 406.</ref> la paletilla gocha.

=== El castigu ===
El própiu [[Zeu]] assessinó a Tántalu i lo condenó a un tormentaeru eternu hunta el [[Sípilu]] qu’era velequí el estal corgahau dun frutal que da toa crassi frutus (peras, mançanas, higus, azetunas, granás), metiu endrentu un lagu. Ca vezi que precura cohel anguna las frutas, un rachá airi los aleha dél i sempri qu’ententa bibil l’áugua que le llega, tan aina a la cintura, tan aina lo barbea, esta dehuyi queandu el barrial el hundón el lagu. Si es escapás de tocal una mihina conas sus manus el áugua i lleválsila a la boca, se l’escurrizi entri los deus queandu entavia mas atelau qu’endenantis<ref>Pl., ''Cra.'' 28; Luc., ''DMort.'' 17; Ov., ''Met.'' 4. 456; Hyg., ''Fab.'' 82; </ref>  Hueraparti, polcima suya, un ruscu el monti [[Sípilu]] que sobresal poncima el arbu, amenaça de continu con desprendelsi i espiparralu<ref>Paus. 10. 31.4; E. ''Or.'', 7.</ref>

Otra muerti que le dan es pol bel robau el mastín dorau que hizu [[Efestu]] a [[Zeu]] quandu chiquininu paque cudiara dél. Unas velsionis din que [[Pandáriu]] robó el perru i se lo didu a Tántalu paque lo encurtara mentris se carmaban las cosas. Cumu [[Pandáriu]] huessi en busca suya endispués de bel passau tó i Tántalu hurassi que nu via vistu perru dessus ena su via, [[Zeu]] sintió el huramentu i lo espiparró con un peñuscu el [[Sípilu]]. Otras velsionis cuentan sel Tántalu quien robó al perru i que pol essu lo estruyerun los diosis, a él i a la su muhel. Tamién din que lo convirtierun en piera.

== Tántalu ena literatura ==
Tántalu hue pressonahi prencipal nel mitu [[Tiesti]], su ñetu. Ena trahédia [[Séneca]] ''Thyestes'' Tántalu, hustigau polas [[Fúrias]] lleva una vezi mas la desgrácia a [[Micenas]] andi [[Atreu]] quiel hazelsi con el reinu pol compretu tras la traición su helmanu [[Tiesti]].

== Huentis ==
{{listaref}}

== Bibliografia ==
* Graves, R., ''Los mitos griegos'', Barcelona, RBA, 2005.
* Séneca, ''Tragedias'', entrod. i notas J. Luque Moreno, Gredos, Mairil, 1982.

[[Category:Mitolohia griega]]
