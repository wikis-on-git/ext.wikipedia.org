'''Lúciu Aneu Séneca''' (en [[Luenga latina|latín]] ''Lucius Annaeus Seneca'', conociu también pol ''Seneca Iunior'') hue un políticu, avogau, filósofu i escrebiol latinu, revolucionáriu las letras el sigru I la muestra era.
[[File:Seneca-berlinantikensammlung-1.jpg|thumb|right|250px|Bustu Séneca]]

== Via ==
Séneca nació ena ciá ispana de [[Corduba|Córduba]] unus añinus e. C., entri el añu 4 i el 1 enantis. La su família era de quartus, pretenecienti al ''ordo equester''<ref> Griffin, M. T., Seneca, ''A philosopher in politics'', Oxford, 1976</ref>. S’inora si se trataba duna família ''hispaniensis'' (itálicus ahincaus en Ispánia) u ''hispana'' propiamenti dicha. Su agüelu pol parti mairi hue Marcu Élviu Novatu, su mairi hue Élvia su pairi el inlustri hablaol [[Lúciu Aneu Séneca el Mayol|Séneca el Mayol]]. Tuvu dos helmanus, unu mayol, Novatu, i otru chicu, Mela, pairi el pueta [[Lucanu]].

Pol mó su pairi, Séneca diba enhilau a convertilsi nun renombrau políticu en [[Roma]], cumu tamién aconteceria conos sus dos helmanus, quien tamién acuparun cargus emportántis. Assinque aballó pa [[Roma]], an cá la su tia, a bandeal el ''cursus honorum'' escomençandu con una rigorosa holmación retólica, estórica i literária, ária ena que campeó su pairi, enos úrtimus añus en que gubernó [[Agustu]]. Tuvu pol maestrus representantis de las destintas escuelas filosóficas la epoca: pitagóricus, estoicus i cínicus. De la manu de [[Átalu]] i [[Soción]] s’empicó a la filosofia, deprendiendu a tenel autarquia espiritual, sel usteru i a gastal el tiempu vagáncia nel escrebieru i la reflessión. D’autoris cumu [[Verhíliu]] i [[Cicerón]] deprendió los valoris moralis eroicus i el léssicu filosóficu latinu. De mu nuevu remurgaba d’asma i escomençó a desarrollal una bronquiti corónica, tuviendu percuhus mu rehuertis i que le hazian vel con otrus ohus la via. Cumu [[Roma]] nu favorecia la su salú, aballó pa [[Ehitu]], cona su tia que bia diu con el su mariu, agora prefetu dessa província. Allina deprendió céncias naturalis i heografia, passión de la que enhamás se desapartó.

[[File:Seneca-Cordoba.jpg|left|210px|thumb|Estauta Séneca ena Puerta de Almodóvar, Córduba]]
Con trenta i pocus añus, Séneca, ya de güerta en [[Roma]], pol mé su tia Élvia, entró en política cumu qüestol pal 33 u 34. Escomençó a arcendel ena su carrera política cumu edil i endispués pretol i abati en parahi el Senau, hueraparti los luzimientus púbricus cumu hablaol i avogau. La fama le hizu crial inviyas ena corti i de que [[Cláudiu]] hue nombrau emperaol nel 41 lo desterrarun pa [[Córciga]]. El emperaol aprovechó la ''lex Iulia de adulteriis'' pol mé la quala se condenaba a la pena muerti a quien cometiera adultériu con angún miembru la família real. Assinque, anque nu lo matarun quiziá pola nombreria que tinia, lo avientarun de Roma pa la rúspira [[Córciga]] nunus los momentus mas pioris la su via, con dos viyuas recientis en Roma (su mairi i su tia) i un ihinu muertu pocu has. 

Desti destierru salió Séneca pol mé d’Agripina, segunda esposa el emperaol, que tinia pensau hazel al cordubés maestru el su ihu [[Nerón]]. [[Tácitu]]<ref>Tacitus, ''Annales'', XII 8.</ref>, a la escontra, mienta qu'el propósitu nu era velequí esti, sinu arroealsi de hentis emportantis paque [[Británicu]], lehítimu ereeru, nu huera lihiu, sinu el su ihu  [[Nerón]], frutu el enlaci con [[Cláudiu]]. Assinque, Séneca, nel 49 escomiença a hazelsi maestru precetol [[Nerón]] i tamién assessol gubiernu. Passá la décaa precetura rial, Séneca alvierti que [[Nerón]] nu se estaba convirtiendu nel gubernanti qu’él estaba apreparandu, pos mató al su güen amigu [[Burru]]. Quiel dehuyil dessi puestu, pero aguantó unus quantinus añus mas suportandu los crímin i arrepius el galaparullu emperaol. Hartu daquel ambienti, Séneca hue escapás de arretiralsi de la via política i de eicalsi pol enteru al escrebieru, ya viehinu, en destintas fincas itálicas. 

Nel 65 se descubri la conhura [[Pisón]] pol mé la quala se quiria matal al emperaol. A Séneca se le imprica (sin sabel si de ciertu u no esta endrentu) i pol ordin real se le manda a suicidalsi. Lo mesmu que [[Sócrati]], Séneca espenó nel 65 de holma estoica i valerosa. Sin embargu, cumu güen romanu, vidu nel suicídiu una solución provechosa pa la família, polque de sel sentenciau pol Estau i muertu, perdia tolas possessionis que tuviessi, mentris que si se suicidaba, pia la su familia conselval los bienis. Desti heitu, suicidándusi queaba a la su muhel —la quala tamién ententó matalsi cuertándusi las venas, pero Nerón lo empiyó— i a la su família.

== Obra ==
Séneca hue un autol mu produtivu, albarcandu muchus tipus de hénirus i temas: céncia, puesia, heografia, trataus filosóficus, cartas, sátira, consolacionis. Anque las enteracionis tocantis a la su produción mas antígua son de la quartá en [[Ehitu]], es possibri qu’el su espíritu filosofaol le pusiera a escrebil ya de nuevinu. 

La produción pola qu’es conociu Séneca es pola que l’Antigüeá conselvó: las trahédias, los diálogus, los trataus filosóficus i moralis, las cartas, las ''Naturales Quaestiones'' i la sátira contra [[Cláudiu]]. Hueraparti destas obras, abemus caquinus i enteracionis dotras obras.

=== Trahédias ===
Se compón dun corpus de dies obras poéticas escrebias al mó de trahédias. Prantean un haci enterrogantis, lo primeru pol sel las únicas trahédias latinas conselvas enteras, lo segundu pol escrebil nuna epoca en que la trahédia bia perdiu tol enterés i lo terceru polque nu ai certeza de sel escritas toas pol Séneca el filósofu. Que seyan possibrimenti dél se creyin sel nuevi de las dies: la décima, ''Octauia'', de ciertu nu es suya, quiziá dangún discípulu u imitaol. Es l’única obra el conhuntu que trata tema romanu (''[[fabula praetexta]]'') i d’estilu neocrássicu. Tamién el ''Hercules Oetaeus'' prantea séria duas sobri l’autoria. 

Espetus cumu el estilu i la visión estoica l’aición i los pressonahis paicin espehal qualquiel tipu pregunta al tentu de si las trahédias huerun compuestas pol cordubés u nu, ara, la caréncia testimoñus qu’atestiguin que hue Séneca el autol dellas pon en húiciu la su autoria. Namás [[Tácitu]] mienta que Séneca escrebiera ''carmina'' "puemas" i [[Quintilianu]] que cita un velsu la ''Medea''. Hueraparti dessu, lo que quean son preguntas polas que los filólogus llevan tabaneandu muchu tiempu pa resorvelas. 

Anque hueran compuestas siguiendu la huerça las nolmas el héniru i tenel la facurtá sel representabris, es possibri que namás hueran decramás en púbricu, sin escenificación. Las obras rebufan dotrina estoica i moralizanti i s’inora con qué propósitu. Angunus autoris din que pa ensiñal al emperaol [[Nerón]] pol mé los ''exempla'' "muelus" mitolóhicus i que, huendu assina las trahédias, hueran siu compuestas nel periodu cortesanu Séneca<ref> Herrmann, L. ''Le théâtre de Sénèque'', Paris, 1924</ref>.

Nellas el autol muestra a los pressonahis en situacionis entrincantis la via tomandu las estórias la mitolohia griega. La moral se desprendi del runchaeru i oposición continus entri ''ratio'' i ''furor'', es izil, entri ''razón'' i ''locura'', compusiendu assín toa una trahédia que nu buscal la [[catarsi]], sinu el chocazu moral pol mé los prencípius estoicus. Las nuevi trahédias, siempri de duosa cronolohia, son:

* ''Hercules furens''.
* ''Troades''.
* ''Phoenissae''.
* ''Medea''.
* ''Phaedra''.
* ''Oedipus''.
* ''Agamemnon''.
* ''Thyestes''.
* ''Hercules Oetaeus''.

=== ''Diálogus'' ===
Los ''Dialogi'' son un compéndiu obrinas de temática divelsa de ton filosóficu i moral escrebias a lo largu la via el autol sostribás enas [[diatriba|diatribas]] griegas. Nellas se palra al tentu temas qu’el cristianismu hizu suyus i pol mé los qualis hizun que las prencipalis obras filosóficas desti autol se conselvaran. Bichus cumu lleval una via felís, la brevitú desta, la providéncia, el contra las passionis, ec. Hunta ellas s’alcuentran enos diálogus velaquí estas obrinas arrepartias en dozi librus:
* ''De prouidentia''.
* ''De constantia sapientis''.
* ''De ira'' (en tres librus).
* ''De uita beata''.
* ''De otio''.
* ''De tranquillitate animi''.
* ''De breuitate uitae''.
* ''De consolatione: ad Martiam, ad Heluiam matrem, ad Polibium''. Ca una las consolacionis está en un libru destintu. A Márcia se le bia muertu el ihu, a Políbiu su helmanu i la derihia a su mairi Élvia hue quandu [[Cláudiu]] lo avientó pa [[Córciga]].

=== ''Al tentu los benefícius'' ===
L’obra ''De Beneficiis'' hue escrebia pa demuestral la emportáncia el ombri sábiu i la su labol social i umana. Está escrebia en sieti librus.

=== ''Al tentu la cleméncia'' ===
Está derihia a [[Nerón]] i holmó parti el su periodu educaol el emperaol, enos primerus añus desti labutu. Namás abemus de los tres librus el primeru i parti el segundu.

=== ''Custionis naturalis'' ===
Obra en prosa científica escrebia enos añus retiru que nu es estritamenti ténica, meyu filosófica meyu científica. 

=== ''Cartas moralis a Lucíliu'' ===
A [[Lucíliu]] Séneca l’escrebió 125 epístulas quandu estaba retirau enos úrtimus momentus de via, amenaçau gravimenti de la su malotia, antinu el descubrimientu la conhura.
 
=== ''La Trasholmación en calabaça'' ===
La ''Apocolocyntosis'' (en griegu sedria algu assina cumu la "''Encalabaçización''") es l’obra mas rala de las conselvás de l’Antigüeá. Se trata duna sátira qu’á dentellás i mordicás hieri la reputación del recién falleciu emperaol [[Cláudiu]]. Parodiandu el héniru estoriográficu, Séneca arremeti contra el emperaol que, muertu, aspera la su apoteosi. Es una muestra la [[sátira menipea]], qu’arrevruha prosa i velsu. 

=== Otras obras ===
Hueraparti de las riba citás, Séneca escrebió otras muchas obras mas de las que apeninas abemus unus caquinus u conocemus los sus títulus. Son velaquí:
* ''De amicitia''.
* ''De forma mundi''.
* ''De immatura morte''.
* ''De lapidum natura''.
* ''De matrimonio''.
* ''De motu terrarum''<ref>Seneca, ''Naturales Quaestiones'', VI 4,2</ref>.
* ''De officiis''.
* ''De piscium natura''.
* ''De remediis fortuitorum ad Gallionem''.
* ''De superstitione''.
* ''De uita patris''.
* ''E Cleante versus''.
* ''Exhortationes''.
* ''Moralis philosophiae libri'' <ref>Seneca, ''Epistulae ad Lucilium'' 106, § 2; 108, § 1; 109, § 17</ref>.
De duosa autoria son obras como ''Epistulae ad Nouatum fratrem, Epistulae ad Caesonium, Epigramas, De paupertate'' u ''Liber de moribus''.

== Pensaeru ==
Séneca alcibió una holmación variá de las prencipalis escuelas filosóficas el momentu. De maea direta deprendió del pensaeru pitagóricu, estoicu i cínicu. Leyó i conoció mu bien el pensaeru epicúriu. Desti heitu, el cordubés gastó de ca dotrina lo mas comenienti i lo apricó a los sus escritus. Nellus desfilan ehemprus estoicus, rézius, ehemprus de sacrifíciu pressonal i hacis de citas dotrus autoris cumu [[Verhíliu]] u [[Epicuru]]. 
[[File:Seneca.jpg|thumb|150px|right|Séneca, sigun Rubens]]
Muchus llegarun a vel en Séneca unu nuevu [[Sócrati]], mas polas sus ensiñáncias que pola holma via, anque dambus a dos tuvun mesmu final. Séneca a simpri vista paicia un enraol, pos ná tinia que vel lo que pregonaba cona holma via que llevaba. Se holmó cumu un asceta usteru i en verdá se llegó a hazel el ombri mas ricu i mas famosu [[Roma]]. Muchas vezis se defendia desta situación que pa él tinia méritu: consiguil la tranquiliá ánimu i vivil cono ménimu, es izil, sel autárquicu, huendu social, política i almenistrativamenti independienti. Era bien moestu enos sus escritus, de holma que izia que tinia qu’atual cumu si otrus grandis ombris dantañu lo estuviessin vehilandu pa assín él portalsi i hazel bien siempri. Essi era unu los consehus qu’a la su vezi da a [[Lucíliu]].

Danguna holma los cristianus vidun enos sus escritus moralis i filosóficus muchus rasgus de los sus própius domas. Assinque, la huerça los sus escritus filosóficus se conselvarun, frenti a los científicus.

== Estilu ==
Séneca escrebió muchu i de holma crara. La su sintassi es frutu el su tiempu, andi el crassicismu deleganti del qu’estilaban los autoris el sigru I e. C., se comprimi, s’encrara i s’achana. Muchas las sus obras son verdaerus ehelcícius retólica. Los farsus ''Dialogi'' u las ''Epistulae'', que de talis namás tien el nombri, son muestras testualis de composicionis retólicas enas que se precura defendel una postura a basi de hechal el reol de continu a la mesma idea, dende almiracionis destintas. Gasta muchu de las opinionis dotrus ombris inlustris i sabiosus anterioris a él, citándulus de cabeça, pos le cumpria i sintia sel uti el vigol de la sententia. Assinque los sus brevis periodus sintáticus ofrecin, no frasis i senténcias dotrus ombris namás, sinu suyas própias, precurandu duna mesma idea sacal várias frasis p’arrecordal ena via diária.

== Abreviaturas ==
Esti autol, dalcuerdu con el catálogu el icionáriu ''Oxford'', alcibi l’abreviatura ''Sen.'' Las bichas las sus obras son velaquí estas:
* ''Agamemnon: Ag''.
* ''Apocolocyntosis: Apoc''.
* ''De Beneficiis: Ben''.
* ''De Clementia: Cl''.
* ''Dialogi: Dial''.
* ''Epistulae: Ep''.
* ''Hercules Furens: Her. F''.
* ''Hercules Oetaeus: Her. O''.
* ''Medea: Med''.
* ''Naturales Quaestiones: Nat''.
* ''Oedipus: Oed''.
* ''Phaedra: Phaed''.
* ''Phoenissae: Phoen''.
* ''Thyestes: Thy''.
* ''Troades: Tro''.

== Referéncias ==
{{listaref}}

== Bibliografia ==
=== Traducionis (en castellanu) ===
* Séneca, ''Tragedias'', trad. J. Luque Moreno, Gredos, Mairil, 1982. 
* Séneca, ''Diálogos'', trad. J. Mariné Isidro, Gredos, Mairil, 1982.
* Séneca, ''Tratados morales'', trad. P. Fernández Navarrete, Espasa Calpe, Mairil, 2001.
* Séneca, ''Cartas morales a Lucilio", trad. I. Roca Meliá, Gredos, Mairil, 2001.

=== Estuyus ===
* Bayet, J., ''Literatura latina'', Ariel, Barcelona, 1970<sup>2</sup>.
* Séneca, ''Tragedias'', entrod. i notas J. Luque Moreno, Gredos, Mairil, 1982. 
* Séneca, ''Diálogos'', notas  J. Mariné Isidro, Gredos, Mairil, 1982.
* López López, Martín, "Introducción general a Séneca y a los ''Diálogos''" en ''Diálogos: La filosofía como terapia y camino a la perfección'', Lleida, Edicións de la Universitat de Lleida, 2000.

=== Abreviaturas ===
* VV. AA., ''Oxford Latin Dictionary'', Oxford, OUP, 1968.

==Atihus==
{{Commonscat|Lucius Annaeus Seneca}}
* Angunus testus en [[Luenga latina|latín]] i traucionis a luengas forasteras [http://www.forumromanum.org/literature/seneca_youngerx.html ]
* Tratau ''De prouidentia'' traduciu al estremeñu [http://www.archive.org/download/Sneca-AlTentuLaProvidncia/Seneca_-_Al_tentu_la_providencia_trad._Ismael_Carmona_Garcia.pdf ''Al tentu la providéncia'']
[[Category:Escrebioris latinus]]
[[Category:Filusofia]]
[[Category:Pulítica]]
[[Category:Literatura]]

[[ar:سينكا]]
[[bg:Луций Аней Сенека]]
[[bs:Seneka]]
[[ca:Sèneca]]
[[cs:Lucius Annaeus Seneca]]
[[da:Lucius Annaeus Seneca]]
[[de:Seneca]]
[[el:Σενέκας ο Νεότερος]]
[[en:Seneca the Younger]]
[[eo:Seneko la pli juna]]
[[es:Séneca]]
[[fi:Seneca]]
[[fr:Sénèque le Jeune]]
[[gl:Séneca]]
[[he:סנקה]]
[[hr:Seneka mlađi]]
[[hu:Seneca]]
[[is:Lucius Annaeus Seneca]]
[[it:Lucio Anneo Seneca]]
[[ja:ルキウス・アンナエウス・セネカ]]
[[ko:루키우스 안나이우스 세네카]]
[[la:Lucius Annaeus Seneca minor]]
[[lt:Lucijus Anėjus Seneka]]
[[lv:Seneka]]
[[nl:Lucius Annaeus Seneca]]
[[no:Seneca den yngre]]
[[pl:Seneka Młodszy]]
[[pt:Séneca]]
[[ro:Seneca]]
[[ru:Луций Анней Сенека]]
[[sk:Lucius Annaeus Seneca]]
[[sq:Lucius Annaeus Seneca]]
[[sr:Сенека]]
[[sv:Seneca den yngre]]
[[th:เซเนกา (ผู้ลูก)]]
[[tr:Genç Seneca]]
[[uk:Сенека Анней Луцій]]
[[zh:塞內卡]]
