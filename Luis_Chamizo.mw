{{Polacabihal}}

'''Luis Florencio Chamizo Triguero''' [[IPA|[ˈlwis floˈren̟θjo ʧaˈmiθo tɾiˈɣeɾo]]], mas anombrau comu '''Luis Chamizo''', hue un avogau i pueta [[Estremaura|estremeñu]], autol de ''[[El miajón de los castúos]]'' i punteru enas letras en [[castú]].

== Via ==
Luis Chamizo tuvu nacéncia ena villa de [[Guareña]] ([[Província Baajós|Baajós]]) el 7 Noviembri el 1894. La su família es d’origin [[Estremaura|estremeñu]], pos de destintus puebrus [[Província Baajós|pacensis]] proceian los agüelus. Los sus pairis huerun [[Joaquín Chamizo Guerrero]], cacharreru local, fegura cravi ena su puesia<ref>''El miajón de los castúos, Dedicatoria''; ''La viña del tinajero''.</ref>, i Asunción Triguero Bravo. Ubu un gelmaninu, Julián Chamizo, el qual enfeneció con poca eá.

Los primerus endirguis los tuvu en [[Guareña]]. Pa hazel los superioris, aballó a [[Mairil]], andi vivió en cá una tia suya, raceandu pal Colegio las Maravillas. Arremató en [[Sevilla]], ciá a la que dende altonci anduvu atijau. Allina velollí topa el títulu de péritu mercau. Aluspués, aballa otra ves pa los [[Mairil|Mairilis]] a estuyal Derechu. Pol estus tiempus conoci al muelnista [[Estremaura|estremeñu]] [[Manuel Monterrey]], nuna ciá que pa ná tinia que vel con el su puebru i de la que pelcebia lo charramanduscu la crutura urbana, dalcuerdu conos datus autobiográficus los sus própius puemas<ref>''Mi virgencita'' 29-32</ref>. Pal 1918 se gradua comu avogau. 
Namás acabijaus los estuyus, güervi pa [[Guareña]] a trebajal nel negóciu familial, comu comelcianti los [[conu (cacharreria)|conus]], vendiendu pahuera, mas que ná, pa [[Província Ciá Real|Ciá Real]]. 

Endispuesinu, ahilandu mas pa lo suyu, trebaja nuna notaria [[Don Benitu|Dombenitensi]] de passanti, ena bicha Victoriano Rosado Munilla <ref>Segura, E., ''Luis Chamizo. Obras completas'', Baajós, Diputación Provincial, 1978, pp. LI-LII.</ref>. Pol mé el su amigu i vizinu [[Francisco Valdés]], Chamizo s’enrea a escrebil pal pedióricu ''[[La Semana]]''.

Entri los añus de que acabija la carrera i el su casamientu, trascurri la epoca de mayol hechura puética el autol, apresentándusi a los juegus froralis [[Almendraleju]] nel 1919 i espubricandu dos añus mas tardi la su obra mas soná, ''[[El miajón de los castúos]]''.

Se convoa en 1922 con Virtudes Cordo Nogales ena villa de [[Gualdacanal]] ([[Província Sevilla|Sevilla]]). Conoció a la muchacha pol mé dun amigu el pairi, Cándido Cordo, el qual espenó i Chamizó viajó a [[Guadalcanal]] a dal la cabeçá a la família. Pol mé dellu, Chamizo passa a vivil en ambienti andalús, bichandu en [[Guadalcanal]] i raceandu a ca no ná pol [[Sevilla]], enos colrichis literárius i curturalis la epoca, desaculándusi de lleval las tierras de pa Sevilla i pa Guareña. El matrimoñu ubu muchus ijus. Los primerus huerun mellizus, unu dellus nonatu i el otru muertu al ratininu de bel naciu. Aluspués vinun cincu ijas, chascu pal pueta que siempri quiju un machu ena família. Las ijas huerun, pol eá, María Luisa, María Victoria, María de las Virtudes Julia, Consolación y María Asunción.

La su relación con [[Sevilla]] favoreció el contautu cona revista Mediodía i los autoris que nella escrebian. Tamién hizu que en 1930 estrenara allí la su gran obra teatral en [[castú]], ''Las Brujas'', andi participarun emigrantis estremeñus, con grandi acogia. Nessi mesmu añu, ya pa Outubri, la estrenó en [[Mairil]] i la tercel puesta en escena aconteció pol fin en [[Baajós]], nel [[Teatro López de Ayala|López de Ayala]].

La nombreria i simpatia que tuvu entri los vizinus de pal su segundu puebru sevillanu, hizu que s’acupara la alcardia [[Guadalcanal]], quandu [[Primo de Rivera]], anombránduli alcardi en 1924. Al poquinu, se le desina acaémicu la [[Real Academia Sevilla de las Buenas Letras]]. Quandu s’enlió la Guerra Cevil, Chamizo anduvu encurtu en [[Guareña]], encorujándusi enos hornus la cacharreria. De que acabó la guerra, Chamizo acupa un puestu nel Sindicato de Espectáculos [[Mairil]], epoca ena que trapiqueaba de endirgaol decramación de bardi nun pisinu la ciá, andi se traslaó la família. La estáncia se prolongó, hata la su muerti. 

Nel 1942 espubrica el primel cantu el su ''Extremadura'', obra que quea sin acabijal.
Luis Chamizo mueri el 24 Diziembri el 1945 en [[Mairil]], quandu tinia namás 51 añus. Amigus i enteletualis la epoca le hizun omenagis i recordatórius en destintus papelis.

== Obra ==
Chamizo no hue un autol mu prolíficu, enque cautivó en velsu destintus tipus génirus i lenguas. El primel escritu en velsu que se tien notícia es del 1913, pa polos prencípius la su carrera avogau, entitulau ''En el remanso'', está en castellanu. El su trebaju literáriu lo llevó a apresentalsi a los juegus froralis en [[Almendraleju]], con el puema ''Consejos del Tío Perico'' —el bichu passó endispuesinu al corpus del ''El miajón de los castúos''—, al que le prémian con el ''accesit''.

La su primel obra espubricá i pola que Chamizo passó a la estória las letras estremeñas i ispanas es ''[[El Miajón de los castúos]]''. Salierun las dos primeras eicionis en 1921, pol mé el mecenalgu Ortega Munilla. L’obra tien puemas de destintus tiempus i holmatus escrita pol enteru en dialeutu [[castú]]. Es tinia pola obra épica, sigún dis el própiu sutítulu, Rapsodias extremeñas, cuyu propósitu es cantal portamientus, costumbris i “jazañas” los estremeñus, no apelandu a pressonagis i hechus estóricus namás, sino tamién a la concéncia intrastórica presentera enos sus puemas, vista en aicionis i pressonas el puebru chanu estremeñu. El primel puema Compuerta es pogramáticu, andi se ven los propósitus, tema i luenga el restu los puemas que enjaretan el libru. 

{{Almiental|Corre’l tren retumbando por los jierros
de la vía. Retiemblan

los recios arcornoques qu’esparraman

al reor del troncón las hojas secas.|''El miajón de los castúos, Compuerta'' 1-4.}}

Al puemariu vien apellau un parabreru con vozis castuas i estremeñas.

La su segunda gran obra, enhilá pal teatru, s’entitula ''Las Brujas''. Poema dramático de ambiente extremeño en tres cantos y en verso. La estrenó en [[Sevilla]], [[Mairil]] i [[Baajós]] en 1930 con grandi déssitu entri el púbricu. L’obra se halla tamién escrita en [[castú]], andi el autol juga con el usu la luenga pendienti de la posición social i eá los pressonagis.

Unus añinus enantis de moril, saca ''Extremadura''. Chamizo namás espubrica el primel cantu, un haci berrendu puemas del ton ''El miajón'' pero con una mayol maurés.

Hueraparti la su produción en [[castú]], Chamizo cautivó el velsu tamién en [[luenga castellan|castellanu]], andi demuestra la su erudición, gastandu un léssicu enliosu i arcaicu, trunfandu mas la holma qu’el continiu. El atiju puemas en [[luenga castellana|castellanu]] s’espubricarun pol primel vezi en 1967 embaju el títulu de ''Poesías castellanas''.

== Referéncias ==
{{listaref}}

== Bibliografia ==
* Luis Chamizo, ''Obras Completas'', Baajós, Universitas Editorial, 1996<sup>4</sup>.
—''El miajón de los castúos'' (Rapsodias extremeñas), Mairil, Espasa Calpe, 2003<sup>14</sup>.
* Viudas Camarasa, A., “Vocabulario de El miajón de los castúos de Luis Chamizo”, Caçris, ''Boletín de la Real Academia de Extremadura de Las Letras y las Artes'', II-III.

{{literatura en castú}}

[[Category:Escrebioris estremeñus]]
[[Category:Escrebioris en castú]]
[[Category:Puesia en castú]]
