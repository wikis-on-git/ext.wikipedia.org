La '''música eletroacústica''' es el héniru, palrandu latamenti, hecha pol mé de tenolohia eletrónica. Enos destintus campus qu’albarca la música eletroacústica los sonis tien destintas huentis, dende estrumentación musical tradicional hata grabacionis máquinas manipulás eletrónicamenti.

== Nomenclatura ==
La música eletroacústica es el télminu heneral con que mental a los destintus hénirus qu’albarca. Otrus télminus que se gastan en relación con esti estilu música son la [[acusmática]] (pieças crias pol mé unicamenti de sonius pregrabaus), [[música eletrónica]] (anque esti úrtimu tien ogañu un sintiu mas comelcial) u [[música esprimental]] (héniru mas abiertu andi se arrecohin composicionis henerás pol destintus proceimientus eletrónicus, acústicus u enholmáticus).

== Estória ==
[[File:Sonatas-interludes-sonata3graph.gif|thumb|right|250px|Gráficu la ''III sonata'' John Cage]]
El comiençu el desarrollu la música eletrónica está atihau al de la envención la várvula. Entri los añus 20 i 30, develsus compositoris s’enliarun a esprimental con fonógrafus, sonius grabaus, estrumentus i destintu aparatahi que puyera producil angún tipu soniu. Entri estus preculsoris se hallan [[Ottorino Respighi]], [[Walter Ruttman]] u [[John Cage]].
 
Nu sedria hata las décaas los 40 i 50 el passau sigru quandu s’encauzó las destintas esprimentacionis en dos escuelas bien destintas. Pol un lau, en [[Fráncia]] la [[música concreta|musique concrète]] pol mé de [[Pierre Schaeffer]] i pol otru lau en [[Alemaña]] la [[música eletrónica|elektronische Musik]] pol mé de [[Herber Eimert]] i el físicu [[Werner Meyer-Eppler]]. La [[música concreta]] gastaba sonius cotidianus, rustrius en cintas manetofónicas u discu i endispués manipulaus pol destintus proceimientus, mentris que la esprimentación alemana sulhió de la criación el soniu pol meyus eletrónicus. Dambas a dos escuelas se caraiterizarun pola manipulación el soniu i pola asséncia ehecución en direutu. La cimera la esprimentación eletroacústica llegó con [[Karlheinz Stockhausen]] en 1955.

== Ténicas ==
Ena música eletroacústica se gastan un haci reculsus que ena música tradicional están folasterus u se consieran marrus: el acopri, los clicks, ruiu, mestura con cintas, sartus, arrañonis, reverticionis.
 
A la escontra la música tradicional, la huenti del son nu suel sel un estrumentu músical, sinu qualquiel ohetu que tenga la capaciá de heneral angún tipu son pol mé destintas ténicas (fleti, gorpi, achuchi, sopriu, ec.) que quean a l’albeliá el compositol, assín cumu estrumentus de nueva criación u manipulación inconvencional de los ya dessistentis. Estus sonis puein sel heneraus pa l’ocassión musical u sel rustrius de las huentis pa dali un sintiu musical, cumu las grabacionis trenis que hizu [[Schaeffer]] pa la su música concreta u maquinária u sonius naturalis cumu cantus paharus, el fruyil el áugua, ec. Una huenti mu esprotá ena música eletroacústica es la vozi umana i el haci sonis que se puein crial polos ólganus fonación. La huerça destus sonis endispués esprimentan un prohessu laboratóriu andi se manipulan eletronicamenti pa resorvelu nel componieru final.
 
Muelnamenti la nueva estrumentación i tenolohias premitin l’atuación en vivu desti héniru música.

== Autoris ==
Los mas inlustris representantis de la música eletroacústica el sigru XX huerun [[John Cage]], [[Karlheinz Stockhausen]], [[Luigi Nono]] i [[Pierre Schaeffer]].
 
Tien muchu cautivu ena América latina en paisis cumu [[Méhicu]], [[Arhentina]] i  [[Chili]] con autoris cumu [[Dante Grela]], [[Juan Carlos Paz]], [[Horacio Vaggione]] u [[Gabriel Brncic Isaza]].
 
En [[España]] afrorecin las obras de [[José Iges]], [[Andrés Lewin-Richter]] u [[Pedro López]].

Ogañu las esculas música suelin tenel angún laboratóriu música esprimental, de mó que, hunta conas nuevas tenolohias, esti héniru cuenta con una mayol entepretación, difusión i acohia.

 
== Atihus ==
* [http://www.amee.es Asociación Música Electroacústica Española]
* [http://www.rtve.es/radio/20081015/ars-sonora/178288.shtml Ars sonora (pograma radiofónicu de RNE eicau a la música eletroacústica i arti sonoru)].


[[Category:Música pol hénirus]]

[[nl:Elektroakoestiek]]
