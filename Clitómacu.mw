'''Clitómacu''' (en griegu ''Κλειτόμαχος'') hue un filósofu cartahinés que deprendió ena [[Acaémia]].

== Via ==
Clitómacu era d’orihin cartahinés, naciu quiziá pal 187 e. C. El su nombri verdaeru hue Asdruba. Estuviendu naquella ciá púnica le cumpria filosofal ena luenga natal enos tiempus moçus. Quandu arcançó la maurés, viahó pa las [[Atenas]], andi se hizu discípulu [[Carnéadi]], eminenti miembru la escuela l’[[Acaémia]]. Embahu la su direición escomençó a deprendel las torias filosóficas platónicas amás d’inlustralsi enas deferentis céncias. Hueraparti del conocimientu empartiu ena [[Acaémia]], Clitómacu estuvu familiarizau conas dotrinas estocias i peripatéticas.

Quandu murió [[Carnéadi]], Clitómacu queó al cargu la [[Acaémia]], andi deprenderia destintus domas pol mé la su ferti produción escrita.

Gozó duna via larga, muriendu a finalis el su sigru, pal 109 e. C.

== Obra ==
Hue un autol prolíficu, llegandu a escrebil mas de 400 obras, cuyas naina se conselva. Las referéncias a ellas se conocin pol mé [[Cicerón]] i [[Dióheni Laérciu]]. Pol [[Cicerón]] se tien enteración dangunus titulinus cumu ''De sustinendis offensibus'' i ''Περὶ αἱρέσεων'', huendu esta úrtima un possibri bandeu polas escuelas filosóficas la epoca i las sus destintas dotrinas.

== Abreviaturas ==
Esti autol, dalcuerdu con el catálogu abreviaturas el ''Liddell-Scott'', alcibi l’abreviatura ''Clitom.'' del su nombri latinizau ''Clitomachus''.

== Bibliografia ==
* Diógenes Laercio, ''Vida de los más ilustres filósofos griegos'', trad. J. Ortiz y Sainz, Barcelona, Folio, 2002, II vol.
* Liddell H., G., Scott R., ''A Greek-English Lexicon'', Oxford, 1996.

[[Category:Filósofus griegus]]
