[[File:Tarentola-mauritanica-20130708-1.jpg|thumb|''Santurrostru'']]
El '''santurrostru''' [[IPA|[santʊˈroʰtʰɾʊ]]] (nom. cient. '''''Tarentola mauritanica''''') es un retilinu dela familia delos gecónidas destensu enos paísis mediterranius i de faci visteu en [[Estremaúra]].

== Sinonimia ==
En [[Lengua estremeña|estremeñu]] acibi tamién los nombris corrientis de '''''lagartija''''', '''''saltacara''''' o '''''salturrostru'''''.

== Esparramamientu ==
Vivin por tola península Ibérica. Son mu corrientis en [[Estremaúra]], lo mesmu en puebrus que en capitalis o campu. Le gustan de vivil en sitius canchalosus o peñuscosus, si se trata del campu, i en hiendas i buracus delas parelis en puebrus i capitalis.

== Comportamientu ==
Ivernan entre noviembri i hebreru. Ena iverná, enantis dela ivernación, aprovechan las orinas de sol pa soleal-si i cogel temperatura, mentris que en veranu racean más de nochi a trocu d'evital las caloris del día.

Comin bichinus enos mesis más calorosus del añu, caçandu los que s'aposan cerca dela lus de farolas i bombillas. Essa dieta enclúi grillus, polillas, moscas, fínfanus, etc.

Engoran dos uevus dos vezis al añu, entre abril i juniu. Las crías nacin al cabu delos quatru mesis, midiendu apeninas 5 centimetrus de largu. Crecin lentamenti ata cogel los 8,5 centimetrus que suelin medil, viviendu ata 8 añus.

Alas vezis chían i son bastanti territorialis, defendiendu el níu i los sitius de caça.
 

[[Category:Fauna]]
