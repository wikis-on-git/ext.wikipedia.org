[[Archivu:Потаповы Лужки.jpg|miniaturadeimagen|261x261px|Ríu Obi.]]
El '''ríu Obi''' (en [[Lengua russa|russu]], Река Обь, 'Reka Obi'; en [[janti]], As, Yag, Kolta i Yema; en [[samoyeu]], Kolta o Kuai; en [[tártaru]], Umar o Omass) es un ríu dela [[Russia]] asiática o [[Siberia]] que naci nel macizu d'[[Altai]], a [[Mongolia]], i frui pal norti, en passandu por mé de cidais endustrialis comu [[Novossibirsk]] ('Nueva Siberia'), [[Ekaterimburgu]] i [[Omsk]], ata abocal-si nel [[mari de Kara]] del [[oceanu Árticu]]. Tien una largol de 3.650 km, peru si agarramus tamién los sus afruentis i los ajuntamus nel sistema Obi-Irtish, alcança los 5.410 km, queandu comu'l sétimu ríu más longu'l mundu, diendu tras del [[Amazonas]], el [[Nilu]], el [[Ríu Yangzi|Yangzi]], el [[Mississipi-Missuri]], el [[Ríu Yenissei|Yenissei]]-Angará i el [[ríu Amarillu]].​ 

El su cussu es tranquilu en general. Alo primeru discurri huendu un ríu mu chicu que vai creciendo sigún se ván uñendu otrus ríus, ata llegal a hazel el su valli 5-10 km d'anchol quandu quea atrás Novossibirsk i passa polos bosquis d'abeúlis i áramus. Ena zona meya'l ríu s'ajunta col [[Irtish]], el su afruenti más emportanti. En quanti se topa col [[Vasiugán]] entra ena región siberiana dela taiga, andi se güelvi un pocu más hondu i, sobritó, más anchu. Velaquí'l su valli alcança los 30-50 km d'anchol i sufri barcunás considerablis ena temporá de crecías del Obi. Ena parti acabera'l ríu, la correntera discurri sin priessa, desseparandu-si aliquandu en dos o tres ríus que golverán a ajuntal-si. Dispués de passal por mé delas típicas plaeras de tundra siberiana allega al su delta i s'aboca nel mari de Kara.
[[Archivu:Ob u Barnaulu.jpg|izquierda|miniaturadeimagen|229x229px|El ríu Obi vistu dendi'l airi.]]


L'Obi es un ríu mu emportanti pala economía russa. Alo largu'l su cussu pinga las orillas d'angunas delas cidais prencipalis del giganti eslavu i no namás brinda enormis cantidais d'agua, mesmu se puein cultival cerealis nel su valli i dessacal materias valerosas comu'l gas, el petróliu o el carbón. No estanti, l'esplotiju económicu moernu del ríu l'á convertíu nun ríu mu contaminau, ralidá qu'agina i enfada alos afiantis del ambienti.
