'''Síliu Itálicu''' (en [[luenga latina|latín]] ''Silius Italicus'') hue un hablaol, políticu i pueta latinu, autol los ''Punica''.

== Via ==
El ''[[cognomen]]'' ''Italicus'' prantea la dua de si nació en [[Italica]], ena [[Hispania]] u no. De bel siu assina, el moti huera siu ''Italicensis'', assinque lo mas siguru es que nu huera ispanu. Tuvu nacéncia pal 25 ed. C. Trebajó de hablaol forensi i plontu s’enlió en política. Hue un artu huncionáriu i le nombrarun nel 68 consu, añu la muerti [[Nerón]], momentu conflitivu pa [[Roma]]. Era un varón entelihgenti i amanti las artis, pilrándusi polos testus [[Vergíliu]] i de [[Cicerón]]. El su encebicamientu llegó hata tal puntu de que mercó las fincas desti, las de [[Tusculum]] i [[Neapolis]], i de sintil una huerti devoción pol [[Vergíliu]], vesitandu la su tumba a ca no ná quandu andaba pa la costa la [[Campaña]] enos úrtimus añus.

La su labol literária se desarrolló embaju [[Domicianu]], escrebiendu las [[Guerras púnicas]] al mó épicu. Le gustaba de filosofal conos amigus, entri los qu’andaban [[Epitetu]] i [[Cornutu]], cautivandu assina la dotrina estoica. Murió pal 101, dun tumol.

== Obra ==
Síliu Itálicu envrocó en velsu la tercel décaa [[Titu Líviu]] a tentu las [[Guerras púnicas]]: ''Punica''. L’obra albarca dezissieti librus que guardan poca propolción. Los primerus sucessus son relataus con mas heribequis retólicus i patetismu que los de los úrtimus librus, cuyus los sieti finalis valin p’arrematal tola aición de holma ligera.

Pol mé della, tal qu'otrus puetas coetanus comu [[Valériu Fracu]] u [[Estáciu]] precura el favol el emperaol escrebiendu sobri un tema que puyera favorecel los paralelismus i tamién huera patrióticu, comu las chascus púnicus. Ansí Síliu encómia la campaña contra [[Dácia]] que hizu [[Domicianu]]. Pol mé de la su obra, esti autol precura justifical el puel la dinastia Flávia, lo mesmu que hizu [[Vergíliu]] con [[Agustu]]. En tratandu sobri un hechu estóricu lo suficientimenti alejau comu pa convertilu en leyenda, Síliu Itálicu opera de la mesma manera que [[Vergíliu]] cona ''[[Eneida]]'' i los orígin romanus: assín comu [[Vergíliu]] quiel dal ergullu nacional i alabáncia i justificación [[Agustu]], Síliu Itálicu hazi lo própiu con [[Domicianu]].

== Estilu ==
Los ''Punica'' gastan el aparatagi [[Vergíliu|vergilianu]] ena miia lo possibri en temas i reculsus, cumu pol ehempru el descensu de [[Escipión]] a los infiernus, de tradición épica. Anque precuri siguil las nolmas [[épica]]s, lo mesmu que hadria [[Lucanu]], rumpi con ellas. Trata un hechu estóricu cumu si huera legendáriu, no dessisti un éroi omogenu qu’una l’aición, se produzin numerosus desvius sobri hechus marabillosus i dessóticus, descricionis geográficas (anque seyan sobri territórius romanizaus sigrus há), hinchaçonis, espaceamientu en escenas indecorosas i truculentas: mas envención qu’albeliá.

== Abreviaturas ==
Esti autol tien l’abreviatura ''Sil.'', sigún el ''Oxford Latin Dictionary''.

== Bibliografia ==
* Bayet, J., ''Literatura latina'', Ariel, Barcelona, 1970<sup>2</sup>.
* VV. AA., ''Oxford Latin Dictionary'', Oxford, OUP, 1968.

[[Category:Épicus latinus]]
