[[File:Virgil Mosaic Bardo Museum Tunis.jpg|200px|right|thumbnail|Mosaicu tuníziu Vergíliu.]]

'''Vergíliu''' (en [[luenga latina|latín]] ''Publius Vergilius Maro'' [[IPA|['puːblɪʊs wɛrˈgɪlɪʊs ˈmaroː]]]) hue un pueta latinu, el mayol épicu las letras latinas, utol la ''Eneida''.

== Via ==
[[File:Publius Vergilius Maro1.jpg|thumbnail|left|180px|Vergíliu de nuevu]].

Vergíliu tuvu nacéncia en [[Andes (puebru)|Andes]] (ogañu [[Pietole]]), un puebrinu arrimau a [[Mantua]], el 17 Outubri el 70 e. C. La su família era probi, namás consiguió algu de capital de que el pairi se casó con Mágia Pola, la ija el manigeru pal que trebajaba.

Públiu passó quandu niñu el tiempu en [[Mantua]] hata que a la eá de dozi añus aballó a [[Cremona]] cona família. Nesti monicípiu empençó los primerus estuyus. Nel 55 e. C. recebió la toga viril, lo que suponia la mayoria eá, de mois que acontinó los sus estuyus nuna ciá de mayol emportáncia, en [[Mediolanum]] (ogañu [[Milán]]), andi deprendió retólica, melecina i matemáticas. Unus poquinus d’añus endispués, aballó a la final a [[Roma]], pa acabijal los sus estuyus i enicialsi al foru. Pero el temperamentu Vergíliu, languiosu i runatu, demaseau velgonçú pa esponel en púbricu, malingreandu a ca no ná i d’ánimu escachizu, abaldonó la hablatória de que conoció a los [[poetae noui|puetas nuevus]]. P'aquellus tiempus escomiença la su carrera comu escrebienti i pueta. 

Siguin unus añus envarbascaus en que el pueta entra en contautu cona filosofia, raceandu pa la escuela Sirón, en [[Neapolis]] (ogañu [[Nápoli]]). La família s’engarronchonó ena guerra cevil, perdiendu la hazienda de pa [[Mantua]], endispués la [[batalla de Filipu]], nel 42 e. C. Tres estus tiempus regüeltus, escrebi las ''Georgicae'', la obra que lo envencija pal déssitu, topandu el patronalgu [[Mecena]] i el própiu [[Agustu]].

Desemprecupau pol capital, aballa a [[Neapolis]], andi s’ensota nel escrebieru la su obra puética, espubricandu una segunda eición las ''Georgicae'' nel 29 e. C. Tres añus endispués se tien enteracionis de que Vergíliu bia encetau el gran puema épicu la ''Eneida'', obra que se destendió hata su muerti i que no le vagó pa alimala. Tol afán de Vergíliu era escrebil una obra memorabri i correuta, de mois que pa dal mayol verisimilitú al puema estaba en idea de viajal a [[Grécia]] i arrecorrel los sítiu pondi ahilaba la estória [[Enea]]. Assinque nun barcu que diba pa las [[Atenas]] se montó i al cabu llegó. Pero las malotias que padecia pol viagi i la su escachiza salú prevocarun que maleara. En llegandu a la ciá griega, tuvu que gorvel, pusiéndusi mu maletu, en compaña [[Agustu]] que regressaba pa [[Roma]] dende Salienti. Hue escapás de allegal a [[Brundisium]] andi espenó dallá a unus poquinus dias, el 21 Setiembri el 19 e. C. El cuelpu lo muarun a Neapolis, la su segunda ciá, i lo intierrarun junta al caminu que conduzi a [[Puteoli]] (ogañu Pozzuoli).

== Obra ==
[[File:Meister des Vergilius Romanus 001.jpg|thumbnail|right|Inlustración las ''Geórgicas'', nel ''Vergilius Romanus''.]]
Vergíliu hue referenti ena literatura latina i nel mundu las letras univelsalis pol bel escritu las ''[[Eclogae]]'' i prencipalmenti la ''Eneida''. Inque no le petaba el salieru púbricu, Vergíliu cobró tanta fama que los sus velsus llegaban a sel escritus enas parelis las ciais romanas.

Las obras joventú están arrecogias nel ''Apendi Vergiliana'' (''Appendix Vergiliana''), enque las composicionis tien autoria duosa, muchas paicin sel própias Vergíliu.

La primel obra que espubricó huerun las ''[[Eclogae]]'', tamién conocias comu Bucólicas, un haci dies puemas pastorilis con hundón políticu i social.

Las ''[[Georgicae]]'', obra agrícola, ganaera i apícola en quatru librus —ca unu de 550 velsus—, hue la segunda las obras qu’espubricó. Tuvu mu güena acogia pol parti el púbricu romanu, enque se tratara duna obra encargá.
[[File:Vergilius vat 41.jpg|thumbnail|left|150px|La muerti Didu, nel ''Vergilius Vaticanus''.]]

La su obra mas cimera hue la ''[[Aeneis]]'', la “Eneida”, obra que supusu un mistériu alampón pa los sus siguioris pol tol Empériu, al final la su via, entrigandu hata al própiu [[Agustu]]. Vergíliu enjamás puu arrematala, pos la muerti lo entalló sin bela alimau. Más, enantis de dal la boqueá, mandó que le prendieran huegu a aquel puema, cosa que, craru está, no hizun. L’obra s’encasulla endrentu el géniru épicu, pero con grandi innovacionis dende el géniru estalachau pol [[Omeru]]. S’estronca en dozi librus enos que se relata el viagi [[Enea]] dende el esbarrumbamientu [[Troya]] hata hundal los orígin el puebru romanu nel [[Latium|Láciu]]. Supusu el puema mas afamau las letras latinas i muestra crara la epoca agústia.







== Bibliografia ==
* Virgilio, ''Eneida'', entrod. J. L. Vidal, trad. J. de Echave-Sustaeta, Mairil, Gredos, 1982.
* — ''Bucólicas. Geórgicas'', entrod. J. L. Vidal, trad. T. de la Ascensión Recio García, Mairil, Gredos, 1982.
* — ''Eneida'', ed. J. C. Fernández Corte, trad. A. Espinosa Pólit, Mairil, Cátedra, 2004<sup>9</sup>.

== Atijus ==
{{commonscat|Virgil}}
* [http://www.thelatinlibrary.com/verg.html Obras Vergíliu en latín, ena Latin Library].
* [http://filologiaclasica.blogspot.com/2007/07/virgilio-y-la-eneida.html Virgilio y la ''Eneida'', en Filología Clásica (en castellanu)].
* [http://es.wikisource.org/wiki/Geórgicas ''Georgicae "Geórgicas"'' trad. en castellanu].
* [http://classics.mit.edu/Virgil/georgics.html ''Georgicae "Georgics"'' trad. en ingrés].
* [http://bcs.fltr.ucl.ac.be/Virg/buc/bucgen.html ''Eclogae "Bucoliques"'' trad. en francés].

[[Category:Épicus latinus]]
[[Category:Bucólicus latinus]]

[[als:Vergil]]
