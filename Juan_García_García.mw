'''Juan García García''', conociu populalmenti comu el pueta-carteru, hue un escreviol del [[Ahigal]].

== Via ==
Juan García García tuvu nacencia ena villa [[provincia de Caçris|cacereña]] del [[Ahigal]] el dia 8 Marçu el 1918. Era iju labraoris.

Escomencipió a dil a escuela a los quatru añus, recebiendu várius prémius a los 10 añus pola su aplicación.

A la eá de 17, aballó a [[Caçris]], andi engressó ena Academia Guardiola en paragi de salil carteru. Allí anduvu dos añus a estuyal hata el estrumpiu la [[Guerra Cevil española]]. Hue altonci quandu tuvu que sirvil comu cabu.

Passó la via comu carteru i pueta, diendu numerosus recitalis. Amás colaboró ena presna regional.

Emfeneció el 12 Jeneru 1996, en San Rafael, [[província de Segóvia|Segóvia]]. Aguañu, el puebru el Ahigal tien una calli anombrá Juan García García.


== Obras ==
Juan García escrevió en [[luenga castellana|castellanu]] i en [[luenga estremeña|estremeñu]] várias obras. La su primel puesia fecha del 1936, entitulá ''De la Trinchera al Pilar''. La su puesia tien un hondón moral, religiosu i costumbrista.

En 1949 espubrica ''Hogar cristiano extremeño''. Quatru añus endespués saca la que quizá es la su obra mas soná ''Los beneficios del teléfono'', una obra dramática en velsu andi s’afronta el pobrema la conceción rural de las nuevas tenologias. En 1956 escrevió ''Reflexiones y consejos'', cuyas tres edicionis están agoteás. 

La obra ''Un cristiano labrador'' y el ''Seminario Mayor'' hue representá en el Gran Teatro [[Caçris]] i tamién bichá en algotrus teatrus hue ''Boda típica extremeña'', que sirvió de sostribu a la penicla ''La ruta de los borregos''.
 
Otras obras suyas son ''Aquel que gasta a lo loco, camina hacia la miseria'', ''La llamada de Cristo'' o ''Claveles de mi tierra'' (1977).

Las puesias ''¡Hijos ingratos!'' i ''Envidia santa'' feguran ena ''[[Primera antología de Poesía Extremeña]]''.

== Prémius ==
García García consiguió albondosus prémius i nombradia en [[Estremaura]], reconociu pol ayuntamientus i entiais. Son asseñalaus veloquí estus:
* Primel prémiu “Gabriel y Galán”; Segundu prémiu nel “Premio Hispanidad” de Guaalupi, 
* Mención enos “Juegos Florales de Cáceres”, 1974.
* Segundu prémiu enos “Juegos Florales de Montánchez”, 1975.
* Accesit en el “Premio Hispanidad”, 1976.
* “Poeta de Honor de los enamorados de Extremadura”, 1989.

== Bibliografia ==
*  Martínez Terrón, L., ''Primera antología de poesía extremeña'', Cáceres, ed. Autor, 2005.

== Atijus ==
* [http://web.archive.org/web/20011120164005/www.ahigal.com/juangarcia.htm/ Juan García García ena antígua web del Ahigal]
* [http://www.chde.org/index.php?option=com_content&view=article&id=181:juan-garcia-poeta&catid=32:2004&Itemid=41 Juan García García: El poeta cartero. El poeta del pueblo, por Eloy Paz Hernández]

[[Category:Escrebioris en estremeñu]]
[[Category:Puesia en estremeñu]]

{{Literatura en estremeñu}}
