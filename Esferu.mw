'''Esferu''' [[IPA|[ɛˈɸːeɾu]]] (en [[luenga griega|griegu]] ''Σφαῖρος'', [[IPA|[sp<sup>h</sup>airos]]]) hue un filósofu [[estoicismu|estoicu]] del sigru III e. C., discípulu de [[Cleanti]] i [[Zenón]].

== Vida ==
Las escassinas enteracionis tocantis a esti filósofu s’án trasmitíu polos testus [[Diógeni Laérciu|Diógeni Laerciu]], prencipalmenti, enque tamién en [[Platón]], [[Ateneu]], [[Cicerón]] o [[Plutarcu]].

Pol moti que tuvu ''ὁ Βοσποριανός'' “el bosforianu” es possibri que rescreciera del [[Bósforu]]. Conoció plontu las enseñanças delos primerus estoicus, entre ellus [[Cleanti]] i [[Zenón]]. Diógeni<ref>D. L., VII 177</ref> dis que primeru tuvu comu endilgaol a [[Zenón]] i que alogu hue discípulu [[Cleanti]]. De pa quandu alunu, [[Tolomeu Filópatu]]  mandó venil ala corti a [[Cleanti]] o angunu delos sus más alunus ilustris, comu [[Crisipu]] dixu que no, aballó Esferu<ref>D. L. VII 158, VII 177; At. VII 354</ref>.

Una anégota que se trasmiti de pala su estancia ena corti Tolomeu cuenta que nuna carava ena comía al tentu de si el sabiu opinava o no, en dixiendu Esferu que no bichava, el rei quiju de comprová-lu. Mandó trael unas granás de cera (sigún [[Ateneu]]<ref>At. VII 354</ref> huerun páxarus) i el filósofu se canteó pa cogel i deque lo vidu el rei le cortó el revessinu. En escusandu-si, Esferu alegó que cona idea de cogé-lus no demostrava que almitía que hueran granás de verdá, namás que era verissimi que lo hueran.

Otra anégota d'estus añus es la contiesta que le dio a Mnestratu que lo acusava de dizil paí que Tolomeu no era rei, entienda-si por nol sel sabiu. La contiesta hue velaquí esta:
{{Almiental|τοιοῦτον δ’ ὅντα τὸν Πτολεμαῖον καὶ βασιλέα εἶναι
''Comu es assina, Tolomeu tamién es un rei''<ref>D. L. VII 177</ref>}}

Calavoró con [[Cleómeni]] nel endilgu delos volanderus, que plontu escomençavan a roçal conos luxus orientalis, sigún cuenta [[Plutarcu]]<ref>Plu., ''Cleom.'' 11.</ref>.

== Obras ==
Hue un autol mu castizu, pos ya en época romana se conocían i leían angunas delas sus obras o, alo menus, los sus pensamientus mas atinaus. Redató un haci de trataus a tentu de física (''Περὶ σπέρματος, Περὶ κόσμου δύο''), perceción (''Πρὸς αἰσθητηρίων''), moral (''Περὶ τῆς ἠθικῆς διατάξεως'', ''Περὶ παθῶν δύο'') i lenguagi (''Περὶ ὁμοίων'', ''Περὶ  ἕξεως''). Amás cautivó el géneru dela [[diatriba]] en obras comu ''Περὶ Ἡρακλείτου πέντε διατριβῶν'' i hizu angunus diálogus comu los ''Διαλόγους ἐρωτικούς''. Se conoci un libru ténicu, al tentu la dialética: ''Τέχνης διαλεκτικῆς δύο''. Como sabiu tamién caviló a tentu del buen goviernu (''εὐνομία'') i las sus leis, comu muestran los títulus de ''Περὶ νόμου'' i ''Περὶ Λακωνικῆς πολιτείας''.

Los sus interessis se movierun entre los propius del estoicismu, más que ná, los temas moralis i lingüísticus, comu s’entrevei enos los títulus que mienta [[Diógeni Laérciu|Laerciu]]<ref>D. L. VII 178</ref>. Velaquí los librus que escrivió:

* ''Περὶ κόσμου δύο''.
* ''Περὶ στοιχείων''.
* ''Περὶ σπέρματος''.
* ''Περὶ τύχης''.
* ''Περὶ ἐλαχίστων''.
* ''Πρὸς τὰς ἀτόμους καὶ τὰ εἴδωλα''.
* ''Πρὸς αἰσθητηρίων.''
* ''Περὶ Ἡρακλείτου πέντε διατριβῶν''.
* ''Περὶ τῆς ἠθικῆς διατάξεως''.
* ''Περὶ καθήκοντος''.
* ''Περὶ ὁρμῆς''.
* ''Περὶ παθῶν δύο''.
* ''Περὶ βασιλείας''.
* ''Περὶ Λακωνικῆς πολιτείας''.
* ''Περὶ Λυκούργου καὶ Σωκράτους τρία''.
* ''Περὶ νόμου''.
* ''Περὶ μαντικῆς''.
* ''Διαλόγους ἐρωτικούς''.
* ''Περὶ τῶν Ἐρετριακῶν φιλοσόφων''.
* ''Περὶ ὁμοίων''.
* ''Περὶ  ἕξεως''.
* ''Περὶ τῶν ἀντιλεγομένων τρία''.
* ''Περὶ λόγου''.
* ''Περὶ πλούτου''.
* ''Περὶ δόξης''.
* ''Περὶ θανάτου''.
* ''Τέχνης διαλεκτικῆς δύο''.
* ''Περὶ κατηγορημάτων''.
* ''Περὶ ἀμφιβολιῶν''.

Amás se sabi que escrivió cartas, enque no se conocin los destinatarius, namás la referencia [[Diógeni Laérciu|Diógeni Laerciu]]. Por desgracia, denguna delas sus obras se conservan. Namás angunus caquinus mentaus d'autoris más posteriol. Lo más seguru es que esprimentara una redución comu en resúmin escolaris i ya los antíguus lo conocieran, comu sueli acontecel, más pol sentencias que polas sus obras compretas.

== Abreviaturas ==
D'acuerdu con el catálogu sigras autoris griegus el ''Liddell-Scott'', Esferu recibi l'abreviatura '''Sphaer. Stoic.''' (Esfer. Estoic.) del latín ''Sphaerus Stoicus'', destinguiendu-lu assín del estoriaol [[Esferu (estoriaol)|Esferu]].

== Referencias ==
{{listaref}}

== Bibliografía ==
* Kaibel, G., ''Athenaei Naucratitae deipnosophistarum libri XV'', Leipzig, Teubner, 1965 (vols. I-II), 1966 (vol. III).

* Long, H. S., ''Diogenis Laertii vitae philosophorum'', Oxford, Clarendon Press, 1964, vol II.

* Liddell H., G., Scott R., ''A Greek-English Lexicon'', Oxford, 1996.

* Los estoicos antiguos. ''Obras'', entrod. F. Casadesús Bordoy, entrod. i not. A. J. Cappelletti, Mairil, Gredos, 1982.

* Diógenes Laercio, ''Vida de filósofos ilustres'', trad. J. Ortiz y Sainz, Barcelona, Folio, 2002.

{{Estoicismu}}
[[Category:Estoicismu]]
