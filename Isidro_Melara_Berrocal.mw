'''Isidro Melara Berrocal''' hue un huncionáriu, pueta i escrebiol estremeñu.

== Via==
Isidro tuvu nacéncia ena villa de [[Valéncia d’Alcántara]] el 24 Marçu el 1917. S’ensiñó a las letras i hue un assíduu letol puesia. Sigún acabijó la [[Guerra Cevil española|Guerra Cevil]], aballó a [[Caçris]], andi trebajaria comu huncionáriu la Cámara Sindical Agrária.
 
Colabutó en destintas revistas comu ''Alcántara'' i en periódicus regionalis i queó escritas várias obras. Espenó ena capital cacereña el 27 Hebreru el 1978.

==Obra==
Cautivó la puesia anque namás puu espubrical en via una las sus obras. Vidu la lus ''Armonía'', compilación la su produción literária hata el 1948. Queó, sin embargu, inédita ''Ofrendas''. Los sus puemas están presentis en destintas antologias comu la hecha pol V. Gutiérrez Macías ''Cantores de la Virgen de la Montaña'' u la hecha pol L. Martínez Terrón ''[[Primera Antología de Poesía Extremeña]]''. La su luenga es la de su zona [[Alcántara]] i se puei atilbal rasgus chamicianus i grabielanus.

==Bibliografia==
* Martínez Terrón, L., ''Primera Antología de Poesía Extremeña'', Caçris, ei. autol, 2005.

[[Category:Escrebioris estremeñus]]
[[Category:Escrebioris en estremeñu]]
