{| {{fichabonita}}
|+ <big>'''Lusitania'''</big>
|-
| style="background:#efefef;" align="center" colspan="2" |
{| border="0" cellpadding="2" cellspacing="0"
|-
| align="center" width="140" | [[File:REmpire-02 Hispania Lusitania.png|center|270px]]
|}
|-
| '''Paisis''' || [[España]] i [[Portugal]]
|-
| '''Anesión''' || 27 eC pola devisión <br /> la "Hispania Ulterior"
|-
| '''Capital''' || [[Emerita Augusta]] ([[Méria]])
|-
| '''Arrayus''' || Suresti: Bética <br /> Norti-nordesti: Tarraconensi
|-
| '''Correspondéncia''' || [[Purtugal]] (hata riu Dueru), <br /> [[Estremaura]] i parti e <br /> Castilla i Lión
|-
|}

'''Lusitania''' es el nombri duna província romana el oesti la [[Península Ibérica]], la antigua "Hispania" (leyiu cumu Ispania) romana.

== Origin i el Altu Empériu ==

En epoca Repubricana, dendi el sigru II eC, el su territóriu hormaba parti la província Hispania Ulterior.

Bahu el domiñu d'Augusto, nel 27 eC, se crió la província d'esti nombri (cumu província emperial) i era derihia pol un legau el emperaol de rangu pretóriu. La província s'estendia en prencípiu endi [[Guadiana]] hata el [[Cantábricu]], ya que duranti las Guerras Cántabras, los territórius de galaicus i asturis huerun anesionaus a ella.

Nel 17 eC, Augusto gorvió a reorganizal las províncias la península, i los arrayus la Lusitánia se fiharun nel territóriu assitiau entri [[Tahu]] i [[Guadiana]], con capital en ''Emerita Augusta'' (atual [[Méria]]), encluyendu aprosimadamenti lo que uguañoti es [[Purtugal]] i [[Estremaura]] (ecetu la rehión assitiá entri Miñu i Dueru).

El su arrayu cola província senatorial Bética era una línia curtural que deviia la Betúria (territóriu comprendiu entri Guadiana i Guadalquivil) en dos, la céltica era e la Lusitánia i la Túrdula e la Bética. 

Los arrayus cola província emperial ''Tarraconensis'' encetaban nel cursu bahu e Dueru, acontinaban pol cursu e Tormis i las estribacionis setentrionalis el Sistema Central, p'arcançal la devisória entri las sierras de Greus i Guadarrama, i bahal polas estribacionis meriyonalis del Sistema Central landeandu la Sierra e Guadalupi i Guadiana. 

Tomó el su nombri e los '''lusitanus''' (en latín: ''lusitani''), valientis guerrerus que opusierun una huerti resisténcia a la penetración romana (sigru II e.C.), hata el puntu e sel una las rehionis ibéricas que duranti mas tiempu runchó contra el envasol. Nel su territóriu tamién s'encluian los vetonis, los túrdulus veteres i los célticus la Betúria Céltica.

== Devisionis alministrativas de la província ==
[[File:Lusitania-karte_3-1275x1575.png|thumb|left|180px|La província romana e ''Lusitánia'']]
La província hue deviia entri el empériu d'Augusto i el de Claudio en tres ''conventus iurdicus'' pala correta alministración de hustícia, que realiçaban dambus dos ''legati iuridici'' anombraus pol emperaol, inque s'alcuentraban subordinaus al gobernaol provincial. 

Estus conventus eran:

* ''Conventus Emeritensis'', con capital en ''[[Emerita Augusta]]'' ([[Méria]], [[Província e Badahó|Badahó]])
* ''Conventus Scalabitanus'', con capital en ''Scalabis Iulia'' (Santarem, [[Purtugal]])
* ''Conventus Pacensis'', con capital en ''Pax Iulia'' (Beha, [[Purtugal]])

== Puebracionis i vias de comunicación ==
La província estaba densamenti puebrá i romaniçá, especialmenti al sul del Sitema Central, polo que nella desistierun una tupa comuniais, muchas d'ellas premocionás al estatutu e Colónia u Monicípiu entri Cesar, Augusto i los Flavios. Destacan, entri algotras:

[[File:Murallacoriadet.jpg|200px|thumb|rigth|Detalli dunu los cubus la muralla e Cória, la antigua ''Caurium'', en cuya fábrica apaicin albondus sillaris romanus]]
* ''Municipium Aeminium'' (atual [[Coimbra]], Purtugal)
* ''Municipium Conímbriga''
* ''Colonia Emerita Augusta'' ([[Méria]], [[Província e Badahó|Badahó]]), la capital provincial.
* ''Colonia Norba Caesarina'' ([[Cazris]])
* ''Colonia Pax Iulia'' (atual Beha)
* ''Municipium Salmantica'' ([[Salamanca]])
* ''Municipium Caurium'' ([[Cória]], [[Província e Caçris|Caçris]])
* ''Colonia Metelinum'' (Medellín, [[Província e Badahó|Badahó]])
* ''Municipium Turgalium'' ([[Truhillu]], [[Província e Caçris|Caçris]])
* ''Municipium Cáparra'' ([[Cáparra]], [[Província e Cazris|Cazris]])
* ''Municipium Olissipo'' ([[Lisboa]], [[Purtugal]])
* ''Colonia Scalabis Iulia'' ([[Santarem]], [[Purtugal]])
* ''Municipium Egitandiorum'' (Condeixa-a-velha, [[Purtugal]])

[[File:Bridge Alcantara.JPG|300px|thumb|left|La [[puenti d'Alcántara]] sobri [[Tahu|riu Tahu]], costruiu pol arquitetu ''Lacer'' bahu el mandatu e Trajano]]
La província s'alcuentraba vertebrá e Norti a Sul ena su parti mas oriental pola [[Via la Prata]], emportanti conhuntu e [[Carçá|carçás]] que premitian viahal dendi la capital provincial, ''Emerita Augusta'', hata la capital el Noroesti la província ''Tarraconensis'', ''Asturica Augusta''; sobri esta carçá se levantaban albondas de las mas emportantis puebracionis de la província.

Otra carçá, costruia en epoca e Trajano comunicaba la Via la Prata con ''Olissippo'' a través la famosa [[Puenti d'Alcántara]] i la puenti sobri la rivera Trevehana, en direción a la ''Civitas Egitania''.

== La crisis el sigru III i el Bahu Empériu ==
Los arrayus la província acontinarun estabris a lo largu el sigru III, i la província solu se vio afetá pola represión de Septimio Severo contra los notablis de las ciáis, particularmenti d'''Augusta Emerita'', que s'abian decrarau partidárius del su rival Clodio Albino, entri los añus 193 i 197.

A finalis del sigru III, cuandu Diocleciano se convirtió en emperaol i crió el sistema la Tetrarquia, procedió a reorganizal las províncias del Empériu. D'esta horma, en 298 la província "Lusitánia", cuyus arrayus se mantuvierun igualis a los que tinia ena etapa anteriol, hue entegrá ena nueva Diocesis Hispaniarum, cuya capital hue assitiá en ''Augusta Emerita'', ena que, pol tantu, residian el ''Praeses'' u gobernaol de la província, que tomó rangu consulal, i el ''vicarius'' u vicáriu la diócesis.

Posteriolmenti, pal 320, Constantino I entegró la ''Diocesis Hispaniarum'' ena Prefetura el Pretoriu e las Gálias, remaneciendu la província e quilati duranti el restu el sigru IV.

Natural de la província huerun el heneral Teodosio i el su ihu, el emperaol Teodosio I, que, sigún mos enhorman las huentis conservás, era natural de Cauca (Coca, Segóvia), lo que suponi una cierta ampriación de los arrayus de la província a costa la província Cartahinensi en angún momentu (endeterminau) el sigru IV.

[[File:PuenteromanoriveraTrebejana.JPG|thumb|left|250px|Puenti romana sobri la rivera Trebehana, dendi el lau purtugués mirandu al lau español.]]

== El final de la província ==
Tras l'envasión de los bárbarus en 409, la Lusitánia, huntu cola`Baetica, hue ocupá polos vándalus asdingus i los alanus, i, cuandu estus, presionaus polos visigós, que atuaban cumu ''foederati'' el Empériu, abaldonarun ''Hispania''. 

En 429, hue ocupá polos suevus dendi las sus basis ena Gallaecia, hata que los visigós a meyaus del sigru V se hizun con el control de Hispania.Sin embargu, parti e l'antigua Lusitánia se mantuvu en manus los suevus hata epoca e Leovigildo.

Nel nuevu reinu visigó e [[Toleu]], la Lusitánia se mantuvu cumu una las sus províncias, recibiendu un gran continhenti e puebración hermana en angunas las sus ciais, cumu ''Emerita Augusta''.

Al cael el reinu visigó en 711, el territóriu hue fácilmenti ocupau polos envasoris musulmanis, inque Emerita Augusta resistió duranti angún tiempu.

== Bibliugrafia ==

* [[J.M. Roldán Hervás]], ''Historia de España: La España Romana'', Historia 16, Historia Viva nº 6, Madrid, 1989. ISBN 84-7679-123-2 y 978-84-7679-123-3
* [[J.M. Roldán Hervás]] y J. Santos Yanguas, ''Historia de España 9: España Romana'', Espasa Calpe, Madrid 2000, ISBN 84-239-9717-0 y 978-84-239-9717-6

== Guipa tamién ==

* [[Purtugal]]
* [[Estremaúra|Estremaura]] 
* [[Lusitanu|Luenga lusitana]]

[[Category:Eá Antígua]]
