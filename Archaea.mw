[[File:Halobacteria.jpg|thumb|250px]]

Las '''arqueas''' son un grupu e [[micruolganismu]]s [[unicelular]]is que, al igual que las baterias, tienin morfología [[procariota]] (sen núgleu ni, en general, olgánulus membranosus enternus), peru son hondamentalmenti diferentis a estas, e manera que conhorman su propiu [[dominiu]] i [[reinu]] únicu.

Nel pasau las arqueas huerun crasificas comu [[bateria]]s procariotas emarcas nel antigu reinu [[Monera]] i recibían el nombri e arqueubaterias, peru esta crasificación ya nu se gasta. En realia, las arqueas tienin una estoria volutiva endependienti i muestran muchas diferencias en su bioquímica conas otras hormas de [[vía]], polu que se crasificarun enun dominiu separau dentru del sistema e tris dominius: [[Archaea]], [[Bateria]] i [[Eukaryota]].

Las arqueas son un [[dominiu]] (i tamién un reinu​) que se dividi en cincu filus reconocius, peru s'están identificandu ca vez más. D'estus grupus, [[Crenarchaeota]] i [[Euryarchaeota]] son los más estudiaus. La [[crasificación]] delas arqueas toavía es difícil, polque la gran mayoría nunca se an estudiau nel [[laboratoriu]] i solu se an detetau medianti [[análisis]] e sus [[áciu]]s nugleicus en muestras tomas del [[ambienti]].

Las arqueas i baterias son bastanti similaris en tamañu y horma, anque argunas arqueas tienin hormas mu extrañas, comu las [[célula]]s aplanas i cuadras.​ A pesal d'esta semejanza visual con las [[bateria]]s, las arqueas posin [[gen]]is i varias rutas metabólicas que son más cercanas a las delos eucariotas, en especial enas [[enzima]]s implicas nela transcrición i la tradución. Otrus aspetus dela bioquímica delas arqueas son únicus, comu los éteris lipicus e sus [[membrana]]s celularis. Las arqueas explotan una variea e recursus muchu mayoris que los eucariotas, desdi compuestus olgánicus comunis comu los [[Azucal|azúcaris]], hata el gastu e [[amoníacu]],​ ionis e [[metal]]is o enclusu [[hidrógenu]] comu [[nutrienti]]s. Las arqueas tolerantis a la sal (las haloarqueas) gastan la [[luz]] solal comu huenti e [[energía]], i otras especis e arqueas gastan [[carbonu]], sen embalgu, a diferencia delas [[Plantae|prantas]] i las cianobaterias, nu se conoci nenguna especii e arquea que sia capaz e ambas cosas. Las arqueas se [[Reprodución|reproducin asexualmenti]] i se dividin pol [[hisión binaria]], fragmentación o gemación; a diferencia delas baterias i los [[eucariota]]s, nu se conoci nenguna especii e arquea que hormi [[espora]]s.

Enicialmenti, las arqueas eran consideras toas metanógenas o extremófilas que vivían en ambientis ostilis talis comu [[áugua]]s termalis i lagus salaus, peru atualmenti se sabi que están presentis enos más diversus abitats, talis comu el suelu, [[océanu]]s, [[pantanu]]s, [[campu]]s i enclusu nel [[colon]] umanu. Las arqueas son especialmenti nomerosas enos océanus, i las que horman parti del [[plancton]] podrían sel unu delos grupus e [[olganismus]] más abondantis del [[praneta]]. Atualmenti se consideran una parti emportanti e la vía ena [[Tierra]] i podrían desempeñal un papel emportanti tantu nel ciclu del carbonu comu nel ciclu del nitrógenu. Nu se conocin ejemplus clarus e arqueas patógenas o parásitas, peru suelin sel motualistas o comensalis. Son ejemplus las arqueas metanógenas que vivin nel [[entestinu]] delos umanus i los rumiantis, dondi están presentis en grandis cantiais i contribuyin a digeril el [[alimentu]]. Las arqueas tienin su emportancia ena [[tenología]], tamién existin metanógenus que son gastaus pal producil biogás i comu parti del procesu e deporación e [[áugua]]s, i las [[enzima]]s e arqueas extremófilas son capacis e resistil temperaturas elevas i disolventis olgánicus, siendu pol ellu utilizas en biotenología.
