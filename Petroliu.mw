{{Polmehoral}}
El '''petroliu''' (del griegu: πετρέλαιον, lit. «aceiti de roca») es una mescla de compuestus orgánicus, prencipalmenti idrocarburus insolublis en [[áugua]]. Tamién es conociu cumu [[oru]] nigru, petroliu crú o simplementi crú.

Se produzi nel interiol dela [[Tierra]], pol transhormación de la [[materia]] orgánica acumula en borrundangus del pasau geológicu i puei acumulalsi en trampas geológicas naturalis, de ondi se extrai meyianti la perhoración de poçus.

En condicionis normalis de presión i [[temperatura]] es un [[líquiu]] bituminosu que puei presental gran variación en divelsus parámetrus cumu [[colol]] i viscosida (endi amarillentus i pocu viscosus cumu la [[gasolina]] hata líquius nigrus tan viscosus que apenas fruyin), densida (entri 0,66 g/ml y 0,9785 g/ml), capacida calorífica, etc. Estas variacionis se evin a la diversida de concentrazionis delos idrocarburus que componin la mescla, estu hazi que el petroliu de ca poçu o huenti sea destintu de otru.

Es un recursu no renovabli i oguañu tamién es la prencipal huenti de energía i materia prima pala generación duna gran varieda de dimanaus, entri los que se incluyin la mayoría delos [[práticu]]s. El petroliu líquiu puei presentalsi asociau a capas de [[gas]] natural, en yazimientus que ain estau enterraus durante millonis de añus, cubiertus polos estratus superioris de la corteça terrestri.

Ebiu a la su importancia fundamental cumu materia prima, la venta del petroliu i los sus dimanaus es un pilal fundamental del mercau mundial i la [[pulítica]] exteriol de varius [[país]]is.

Enos [[Estaus Unius]], es común meil los volúmenis de petroliu líquiu en barrilis (de 42 galonis estauniensis, equivalenti a 158,987 litrus), i los volúmenis de gas en piis cúbicus (equivalenti a 28,317 litrus); en otras regionis ambus volúmenis se midin en metrus cúbicus.
