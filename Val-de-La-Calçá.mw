{{Destacau}}
{{Cordenás|38_53_00_N_06_42_00_W_|38° 53′ 0″ N, 6° 42′ 0″ W }}
{{Monicípiu
|nombri = Valdelacarçá
|bandera = 
|escú = Valdelacalzada coa.png
|imahin = [[File:Valdelacalzada I.jpg|250px]]<br />
|comuniá = Estremaura
|província = Badahó
|cp = 06185
|superfici = 32, 4 
|artitú = 185
|longol = 30
|a = Badahó
|rius = Guadiana, La Cabrilla, Valdelobos
|puebración = 2.737
|calendata = 2008
|hentilíciu = Valviensi, vareñu
|web = [http://www.valdelacalzada.es/ www.valdelacalzada.es]
}}

La villa '''Valdelacarçá''', [[IPA]] [bɑldelakaɾˈθɑː], (en castellanu i oficialmenti ''Valdelacalzada'') s'alcuentra ena província [[Província de Badahó|Bajós]], [[Estremaura]] ([[España]]), en mé la antígua [[carçá romana]] qu'uñia [[Méria]] con [[Lisboa]]. Costitui unu los prencipalis núclius urbanus las Vegas Bajas Guadiana.

== Estória ==
Enas tierras espropiás de las grandis fincas La Vara<ref name="Hundación">Diputación de Badajoz: [http://valdelacalzada.dip-badajoz.es/index.php/mod.pags/mem.detalle/idpag.14/idmenu.124/chk.e49098853294d2b65b5e5ba61256568c.html Historia de Valdelacalzada]</ref> i El Condado de Torrefresno escomiençó la estória de Valdelacarçá. Estas dos fincas son los ecus de los pequeñus núclius puebración romana que datan d’epoca bajumperial, ''uillæ'' de las que s’án hallau numerosus restus en tol télminu monicipal i de los que tamién albondan en ambas málgin Guadiana comu son las de Torreáguila [[Montiju]] u El Pesquero [[Puebrunuevu Guadiana]]. 

La zona ena que s'asiaja angañu la villa Valdelacarçá hue bandeá pola ''uia'' que acolleraba [[Emerita Augusta]] cona costa lusitana. La celcania el [[riu]] que, sigún las estimacionis, alreol los sigrus II-III d. C. colaba pola atual [[Puebra la Carçá]], i la preséncia desta emportanti via comunicación dio lugal a qu’afrorecieran múrtipris ''uillæ'' pola comarca dende Emerita hata l'atual [[Portugal]] siguiendu el culsu el riu. 

Valdelacarçá tuvu nacéncia n'Otubri el añu 1948<ref name="Hundación"></ref>, comu primel frutu urbanu la Reholma Agrária i el [[Pran Badahó]] enas tierras las Vegas Bahas Guadiana a la pal que Valdívia lo hue enas Artas. Sedria el proyeutu pilotu dentri una larga sérii puebrus que compondrian la huerça puebracionis ena comarca las Vegas Bajas. Tras él esmençarun [[Guadiana (puebración)|Guadiana]], [[Alcaçaba (puebración)|Alcaçaba]], [[Puebrunuevu Guadiana]], [[Novelda Guadiana]], [[Sagrajas]], [[Gévora]], [[Valdebótua]], [[Villafrancu Guadiana]], [[Balboa]], [[Alvarau]], [[Guadajira]], [[Lácara]] i [[Barbañu]]. Se lijió cumu lugal puebración un terrenu chanu, a escasus 3 km de longol del riu Guadiana, entri los arroyus Cabrillas i Valdelobus. 

El primel asentamientu colonus hue enos barraconis, un puebrau provisional dispuestu en simetria a mó de campamentu melital, andi los primerus vareñus proceentis d'[[Estremaura]] —prencipalmenti de la província [[Província de Badahó|pacensi]] dotras zonas d'[[España]] hizun la su via hata la entriega casas. 

La primel fasi la costrución el puebru aconteció entri 1949 i 1951, encluyendu un total de 100 viviendas i el centru cévicu. Ena segunda fasi (1952-55) se costruyerun un total de 213 viviendas, los eifícius púbricus i el I. N. C. i ena tercel fasi (1954-60) s’alevantun 100 viviendas d'obreru i las casas aislás. 

N'esti periodu holmación el puebru, el general Franco lo vesitó pol tres vezis, destacandu la vesita d’Otubri el 1956 ena que s’inaguró oficialmenti el Pran Bajós. 

Una décaa dispués, en 1969, el antuenci préncipi Juan Carlos vesitó tamién el lugal.

En 1957 se hundó la primel cuperativa agrícula el puebru, la "Cooperativa Nuestra Señora de los Remedios", que mas tardinu se llamaria "Cooperativa Agrícola de los Colonos de Valdelacalzada", resurtandu la cuperativa dagora "Caval". En 1996 la ''Revista de información técnica y económica'' le da el nombri de «la cooperativa líder en Extremadura». Angañu es el motol económicu la localiá.

Tras el enolmi campeu qu’arcançó la localiá entri los añus 80 i prencípius de los 90, el dia 27 d’Abril de 1993 Valdelacarçá alquieri el títulu Monicípiu, independizándusi assín del ayuntamientu [[Bajós]].

== Economia ==
La economia la villa es sobritó agropecuária. Nu estanti, angañu, tras la venta numerosu ganau -prencipalmenti bovinu i ovinu-, la plática totaliá los valviensis s'eican al cautivu el campu. 

El cautivu prencipal es el del frutal -cirgüelus, natarinus, maracotonerus i peralis-. De Valdelacarçá s'esporta a lugaris de toa Uropa las destintas variais de cirgüela, natarina i maracotón, huendu huenti engressus la localiá. Tamién se manufaturan frutas proceentis d'[[Andaluzia]]. 

Otrus cautivus reguédiu son los del tomati, el maís i en minol miia el melón i la sandia. Cautivus d'ibielnu son las brócolis i las cebollas. 

Agañu está en prohessu desarrollu un polígonu ena zona sul el puebru que cuenta ya con numerosas navis eicás al setol el automobi, la eletriciá, la costrución i, prencipalmenti, la fruta (cuperativas, frábica yoguris, ec.)

== Lugaris d'enterés ==

=== Centru cívicu ===
El centru cívicu está compuestu pola ''Plaza de España'' alreol la qual se disponin otras praças minoris cumu la ''del Mercado'' i la de ''San José''. El destraci hue obra el arquitetu José Borobio. Ena ''Plaza de España'' s’alevantarun, hunta el ayuntamientu i la elésia, la casa el meicu, las casas maestrus, la tahona i la primel tabelna el puebru. Estus eifícius s’alcuentran compuestus pol pórticus d’arcus de meyu puntu holmandu galerias con un regustu meyeval a las praças de tipu quadrangulal porticás. Pórticus autaus ain ansimesmu en [[Balboa]], [[Guadiana (puebración)|Guadiana]] i [[Alcaçaba (puebración)|Alcaçaba]]. 

Los prencipalis eifícius son el Ayuntamientu, la Elésia i la Casa la Curtura. Tantu'l Ayuntamientu cumu la Elésia pretenecin a la primel fasi costrución el puebru, mentris que la casa la curtura es de criación muelna.

* '''Ayuntamientu'''
El ayuntamientu costitui el muelu arquitetónicu qu'aberia de siguilsi enos demás puebrus colonización, destacandu ena su fachá los arcus de meyu puntu i la preséncia la estauta llamá ''El colonu'' en recuerdu los primerus pobraoris el lugal. A meyaus de 2009 empençarun unas obras pa remuelnizal i amprial to el eifíciu consistorial, conservandu la su fachá lantera<ref>[[Hoy.es]]: [http://www.hoy.es/20090530/prov-badajoz/edificio-consistorial-somete-profunda-20090530.html El edificio consistorial se somete a una profunda reforma].</ref>.
[[File:Colonu.JPG|center|300px]]

* '''Elésia'''
La elésia, qu'alcibi el nombri de Sagrá Família, quea canteá la su fachá pa la del ayuntamientu, al estremu sul la praça. Sobresal el granitu en que s’enmarca la puerta assín cumu la torri el campanáriu que flanquea la elésia a la gocha ciscalá ena parti bajera pun meyurrelievi de San Isiru. Nel su interiol sobresal la cúpula el artal mayol, una bóvea ohival de 7,5 × 7,5 m sin zimbra, obra d’arbañileria talaverana. Nel su interiol descansa sobri una hornazina l'imagin la Vilgin Mairi, en onol a la quala se celebran las fiestas d'Otubri.

[[File:Elésia Valdelacarçá.JPG|center|300px]]

* '''Casa la Curtura'''
La Casa la Curtura hue inagurá el 7 Hebreru el 1996 pol anteriol presienti la Junta Estremaura, [[Juan Carlos Rodríguez Ibarra]]. La primitiva biblioteca s'enhallaba ena Seición Feminina el Frenti Joventuis, ena Ronda Saliente. No sedria hata meyaus la passá décaa quandu pol contribución la Junta, s’esmençaran las obras pal atual eifíciu. Las recientis reholmas d’engrandamientu acabijarun cona antígua casa meicu premitiendu gozal duna biblioteca mas ámpria i un salón d’autus mas despaciosu.

=== Los pinotis, abrevaerus i huentis ===
Son los restus que quean del pasau ganaeru la localiá. Hechus del granitu de la comarca la Serena, maestrus de [[Quintana la Serena|Quintana]] i [[Santa Marta]] laborearun esta piera pa dal horma a los múrtipris elimentus qu'aciscalan las prencipalis callis i praças de Valdelacarçá.

Son de tres tipus, ''pinotis'' (aspéci chitus, la mayorias agora sirvin pa ahital las parcelas u andan tiraus nel riu), abrevaerus (angunus en bastanti mal estau, carentis de áugua) i huentis. Los prencipalis s'asiahan ena Plaza de España, del Mercado, de San José, de los Industriales, calli La Luna, Montijo, Ronda Norte i Poniente.

=== Cortijus ===
Los cortijus son los mas crarus testimoñus de los origin el puebru. [[File:Cortihu bonitu.jpg|thumb|150px|right|Fachá la capilla el Cortiju Bonitu]]Junta la localiá, se halla el que le da nombri a los abitantis el puebru, el cortiju ''La Vara''. ''La Vara'' albarcaba las antíguas hesas de ''Metidos de la Vara'' i ''Satisfolla de Hoces''. De la espropiación las sus tierras nació Valdelacarçá cumu núcliu urbanu. Atualmenti, reholmau ena su estrutura interiol cumu salón de voas, el nuevu cortiju ''La Vara'' conselva sus espetacularis jardinis grácias a los qualis alcibi tamién nombri de ''El Cortiju Bonitu'', i tamién una pulia capilla. Enfrontilá a esta, se enhalla una escrición lapidária latina.

Unus poquinus quilometrus direción oesti s'encuentran pol esti ordin los cortijus de: ''La Rueda Grande'', ''la Rueda Chica'' i ''Sarteneja la Chica''. Siguiendu la mesma tipologia, destaca el de la ''Rueda Grande'' qu'igualmenti conselva los sus jardinis i la su capilla.

Ahuera el télminu monicipal s’enhalla el ''Condado de Torrefresno''. A mó de fortaleza, en ''Torrefresno'' s'alevanta una linda torri, visibri dende la carretera qu’uñi [[Montiju]] con [[Bajós]] (C-537), dos pequeñus torreonis nel su estremu sul con el escú el condalgu i várius framentus el antígu muru que lo arroeaba.

=== L'alamea ===
[[File:Isla Baldía.jpg|thumb|150px|left|Alamea el riu ena zona la Isla bardia]]L'alamea, atualmenti quea namás que la del riu, pus la que arroeaba la localiá hue talá. La finaliá de l'alamea u bosqueti era la de protegel de los vientus el caseriu valviensi assín comu tamién de proporcional terrenu eificabri. Ya qu'el puebru diba creciendu ena su vertienti oesti -ondi s'asiajaba l'antígua alamea-, esta hue ceyendu terrenu hata escambajalsi del tó. La composición l'alamea el puebru era sobritó ucalitus, acipressis, moreras i choperas. A lo largu desta alamea deshilaban parti los monolitus que holmaban el ''uia crucis'', lamentabrimenti tamién perdius. Namás se conselvan angañu hincaus unus pocus acipressis ena parti sul.

L'alamea el riu lo costitui la repuebración arbus no autótonus de la malgin de Guadiana correspondienti al télminu Valdelacarçá. La vegetación típica de gamassonis, tamuja, tabua, juncus, çarzas, lloronis i áramus hue suprantándusi a poquinu a pocu cola prantación de ucalitus foriatus i chopus. La venta las tierras que cogin la alamea el riu a las empresas de grava á prevocau que enos úrtimus añus un artíssimu polcentagi la masa forestal huera talá pala escavación de hoyas d'estración de piera, s'escambajaran las numerosas charcas naturalis i la morfologia la orilla el riu esprimentassi una deholmación emportanti.

Angañu, cona costrución duna acampá, duna orilla pesca ena zona denominá "La Barca", assín comu el acondicinamientu de la ''Charca el Infierno'' se está homentandu el númiru las ativiais nel riu, cumu la pesca, romerias i acampás.



== Fiestas ==
Las prencipalis fiestas de Valdelacarçá <ref>Diputación de Badajoz: [http://valdelacalzada.dip-badajoz.es/index.php/mod.pags/mem.detalle/idpag.6/idmenu.122/chk.a9fff069f0c4438b3880e9a515acecae.html Fiestas y tradiciones]</ref> son:

* San Isiru (15 Mayu)
Hata hazi escassamenti un pal d'añus, esta fiesta se celebraba cumu féria. Atualmenti la fiesta cobra el su antígu sintiu romeru, hiziéndusi los festejus con cantis i bailis tradicionalis, caldereta i juegus ena nueva acampá.

* El dia la Independéncia u dia la Tortilla (27 Abril)
Comu conmemoración la independéncia Valdelacarçá al respetivi de Bajós, ca 27 Abril se celebra ena praça el dia la Tortilla. Nella, tras el disculsu el siñu Alcardi, se realiza una furriona cona comia (tortillas i ibéricus) qu'aportan los vizinus el puebru.

* El Pilal u fiestas la Vilgin Mairi (12 Otubri)
Son las fiestas mas sonás del puebru. Se celebran en onol a la Vilgin Mairi con una féria. Vizinus de tolos puebrus de la zona s'acelcan a vel u correl las popularis vaquillas.

* [[Valdelacarçá en frol]] (primel quinzena Marçu)
No es propiamenti una festiviá, pero rezientimenti, con motivu la froración los arbus frutalis, el Ayuntamientu junta la Univelsiá Populal de Valdelacarçá olganiza rutas i ativiais camperas pa homental el turismu ena localiá. La colocación nel 2007 de dos miraoris, unu nel campu tiru i otru ena elésia-capilla de ''El Pajarito'', á premitiu que genti de tolos lugaris la región qu'acuia a vel el espetáculu primaveral puyera almiral las etárias i etárias de rosa i brancu dende cierta artura.

* Festiviais de Semana Santa i Naviá

== Referéncias ==
{{Listaref}}

== Bibliografia ==
Traver Vera, Á. J., ''Historia cotidiana de Valdelacalzada'', Bajós, 1998.

== Guipa tamién ==
* [[Valdelacarçá en frol]]
* [[Ismael Carmona Garcia]]

== Atijus ==

* [http://www.valdelacalzada.net/ Web Valdelacarçá]
* [http://www.valdelacalzada.net/tv/index.php?option=com_content&view=frontpage&Itemid=1 Valdelacalzada televisión]
* [http://lasvegasbahas.blogspot.com/ Vocabulariu las Vegas Bahas]
* [http://www.alextur.net/Senderos/numero21/valdelacalzada/ Valdelacarçá en frol]

[[Category:Monicípius Baajós]]

[[ar:فالديلاكالزادا]]
[[ca:Valdelacalzada]]
[[el:Βαλδελακαλθάδα]]
[[en:Valdelacalzada]]
[[eo:Valdelacalzada]]
[[es:Valdelacalzada]]
[[fr:Valdelacalzada]]
[[it:Valdelacalzada]]
[[la:Valdelacalzada]]
[[nl:Valdelacalzada]]
[[ro:Valdelacalzada]]
[[ru:Вальделакальсада]]
[[vi:Valdelacalzada]]
