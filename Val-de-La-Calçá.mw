{{Destacau}}
{{Monicípiu
|nombri = Valdelacarçá
|bandera = Flag of Plasencia.PNG
|escú = Valdelacalzada coa.png
|imahin = [[Image:Valdelacalzada I.jpg|200px]]<br>
|comuniá = Estremaura
|província = Badahó
|cp = 06185
|superfici = 32, 4 km
|artitú = 185
|longol = 30
|a = Badahó
|puebración = 2.737
|calendata = 2008
|hentilíciu = Valviensi, vareñu
|web = [http://www.valdelacalzada.es/ www.valdelacalzada.es]
}}

La villa '''Valdelacarçá''' (en castellanu i oficialmenti ''Valdelacalzada'') s'alcuentra ena província [[Província e Badahó|Badahó]], [[Estremaura|Estremaura]] ([[España|España]]), en mé la antígua [[Carçá romana|carçá romana]] qu'uñia [[Méria|Méria]] con [[Lisboa|Lisboa]]. Costitui unu los prencipalis núclius urbanus las Vegas Bahas Guadiana.

== Estória ==
Enas tierras espropiás de las grandis fincas La Vara<ref name="Hundación">Diputación de Badajoz: [http://valdelacalzada.dip-badajoz.es/index.php/mod.pags/mem.detalle/idpag.14/idmenu.124/chk.e49098853294d2b65b5e5ba61256568c.html Historia de Valdelacalzada]</ref> i El condado escomiençó la estória de  Valdelacarçá. Estas dos fincas son los ecus de los pequeñus núclius puebración romana que datan d’epoca bahumperial, ''uillæ'' de las que s’án hallau numerosus restus en tol télminu monicipal i de los que tamién albondan en ambas malhin Guadiana cumu son las de Torreáguila [[Montihu|Montihu]] u El Pesquero [[Puebrunuevu Guadiana|Puebrunuevu Guadiana]]. 

La zona ena que s'asiaha angañu la villa Valdelacarçá hue bandeá pola ''uia'' que acolleraba Emerita Augusta cola costa lusitana. La celcania el [[Riu|riu]], que sigún las estimacionis, alreol los sigrus II-III d. C. colaba pola atual [[Puebra la Carçá|Puebra la Carçá]], i la preséncia desta emportanti via comunicación dio lugal a qu’afrorecieran múrtipris ''uillæ'' pola comarca dendi Méria hata Purtugal siguiendu el culsu el riu. 

Valdelacarçá tuvu nacéncia n'Otubri el añu 1948<ref name="Hundación"></ref>, cumu primel frutu urbanu la Reholma Agrária i el [[Pran Badahó|Pran Badahó]] enas tierras las Vegas Bahas Guadiana a la pal que Valdívia lo hue enas Artas. Sedria el proyeutu pilotu dentri una larga sérii puebrus que compondrian la huerça puebracionis ena comarca las Vegas Bahas. Tras él esmençarun [[Guadiana (puebración)|Guadiana]], [[Alcaçaba (puebración)|Alcaçaba]], [[Puebrunuevu Guadiana|Puebrunuevu Guadiana]], [[Novelda Guadiana|Novelda Guadiana]], [[Sagrahas|Sagrahas]], [[Hévora|Hévora]], [[Valdebótua|Valdebótua]], [[Villafrancu Guadiana|Villafrancu Guadiana]], [[Balboa|Balboa]], [[Alvarau|Alvarau]], [[Guadahira|Guadahira]], [[Lácara|Lácara]] i [[Barbañu|Barbañu]]. Se lihió cumu lugal puebración un terrenu chanu, a escasus 3 km de longol del riu Guadiana, entri los arroyus Cabrillas i Valdelobus. 

El primel asentamientu colonus hue enos barraconis, un puebrau provisional dispuestu en simetria a mó de campamentu melital, ondi los primerus vareñus proceentis d'[[Estremaura|Estremaura]] —prencipalmenti de la província [[Província e Badahó|pacensi]]i dotras zonas d'[[España|España]] hizun la su via hata la entriega casas. 

La primel fasi la costrución el puebru aconteció entri 1949 i 1951, encluyendu un total de 100 viviendas i el centru cévicu. Ena segunda fasi (1952-55) se costruyerun un total de 213 viviendas, los eifícius púbricus i el I. N. C. i ena tercel fasi (1954-60) s’alevantun 100 viviendas d'obreru i las casas aislás. 

N'esti periodu holmación el puebru, el heneral Franco lo vesitó pol tres vezis, destacandu la vesita d’Otubri el 1956 ena que s’inaguró oficialmenti el Pran Badahó. 

Una décaa dispués, en 1969, el antuenci préncipi Juan Carlos vesitó tamién el lugal.

En 1957 se hundó la primel cuperativa agrícula el puebru, la ''Cooperativa Nuestra Señora de los Remedios'', que mas tardinu se llamaria ''Cooperativa Agrícola de los Colonos de Valdelacalzada'', resurtandu la cuperativa dagora ''Caval''. En 1996 la ''Revista de información técnica y económica'' le da el nombri de «la cooperativa líder en Extremadura». Angañu es el motol económicu la localiá.

Tras el enolmi campeu qu’arcançó la localiá entri los añus 80 i prencípius de los 90, el dia 27 d’Abril de 1993 Valdelacarçá alquieri el títulu Monicípiu, independizándusi assín del ayuntamientu [[Badahó|Badahó]].

== Economia ==
La economia la villa es sobritó agropecuária. Nu estanti, angañu, tras la venta numerosu ganau -prencipalmenti bovinu i ovinu-, la plática totaliá los valviensis s'eican al cautivu el campu. 

El cautivu prencipal es el del frutal -cirgüelus, natarinus, melocotonerus i peralis-. De Valdelacarçá s'esporta a lugaris de toa Uropa las destintas variais de cirgüela, natarina i melocotón, huendu huenti engressus la localiá. Tamién se manufaturan frutas proceentis d'[[Andaluzia|Andaluzia]]. 

Otrus cautivus reguédiu son los del tomati, el maís i en minol miia el melón i la sandia. Cautivus d'ibielnu son las brócolis i las cebollas. 

Agañu está en prohessu desarrollu un polígonu ena zona sul el puebru que cuenta ya con numerosas navis eicás al setol el automobi, la eletriciá, la costrución i, prencipalmenti, la fruta (cuperativas, frábica yoguris, ec.)

== Lugaris d'enterés ==

===Centru cévicu===
El centru cévicu está compuestu pola ''Plaza de España'' alreol la qual se disponin otras praças minoris cumu la ''del Mercado'' i la de ''San José''. El destraci hue obra el arquitetu José Borobio. Ena ''Plaza de España'' s’alevantarun, hunta el ayuntamientu i la elésia, la casa el meicu, las casas maestrus, la tahona i la primel tabelna el puebru. Estus eifícius s’alcuentran compuestus pol pórticus d’arcus de meyu puntu holmandu galerias con un regustu meyeval a las praças de tipu quadrangulal porticás. Pórticus autaus ain ansimesmu en [[Balboa|Balboa]], [[Guadiana (puebración|Guadiana]] i [[Alcaçaba (puebración)|Alcaçaba]]. 

Los prencipalis eifícius son el Ayuntamientu, la Elésia i la Casa la Curtura. Tantu'l Ayuntamientu cumu la Elésia pretenecin a la primel fasi costrución el puebru, mentris que la casa la curtura es de criación muelna.

*'''Ayuntamientu'''
El ayuntamientu costitui el muelu arquitetónicu qu'aberia de siguilsi enos demás puebrus colonización, destacandu ena su fachá los arcus de meyu puntu i la preséncia la estauta llamá ''El colonu'' en recuerdu los primerus pobraoris el lugal.
[[Image:Colonu.JPG|center|300px]]

*'''Elésia'''
La elésia, qu'alcibi el nombri de Sagrá Família, quea canteá la su fachá pa la del ayuntamientu, al estremu sul la praça. Sobresal el granitu en que s’enmarca la puerta assín cumu la torri el campanáriu que flanquea la elésia a la gocha ciscalá ena parti bahera pun meyurrelievi de San Isidru. Nel su interiol sobresal la cúpula el artal mayol, una bóvea ohival de 7,5 × 7,5 m sin zimbra, obra d’arbañileria talaverana. Nel su interiol descansa sobri una hornazina l'imahin la Vilhin Mairi, en onol a la quala se celebran las fiestas d'Otubri.

[[Image:Elésia Valdelacarçá.JPG|center|300px]]

*'''Casa la Curtura'''
La Casa la Curtura hue inagurá el 7 Hebreru el 1996 pol anteriol presienti la Hunta Estremaura, Juan Carlos Rodríguez Ibarra. La primitiva biblioteca s’asiahaba ena Seición Feminina el Frenti Hoventuis, ena Ronda Saliente. Nu sedria hata meyaus la passá décaa quandu pol contribución la Hunta, s’esmençaran las obras pal atual eifíciu. Las recientis reholmas d’engrandamientu acabiharun cola antígua casa meicu premitiendu gozal duna bibliuteca mas ámpria i un salón d’atus mas despaciosu.

===Los pinotis, abrevaerus i huentis===
Son los restus que quean del pasau ganaeru la localiá. Hechus del granitu de la comarca la Serena, maestrus de [[Quintana la Serena|Quintana]] i [[Santa Marta|Santa Marta]] laborearun esta piera pa dal horma a los múrtipris elimentus qu'aciscalan las prencipalis callis i praças de Valdelacarçá.

Son de tres tipus, ''pinotis'' (aspéci chitus, la mayorias agora sirvin pa ahital las parcelas u andan tiraus nel riu), abrevaerus (angunus en bastanti mal estau, carentis de áugua) i huentis. Los prencipalis s'asiahan ena Plaza de España, del Mercado, de San José, de los Industriales, calli La Luna, Montihu, Ronda Norte i Poniente.

===Cortihus===
Los cortihus son los mas crarus testimoñus de los orihin el puebru. [[Image:Cortihu bonitu.jpg|thumb|150px|right|Fachá la capilla el Cortihu La Vara]]Hunta la localiá, s’asiaha el que le da nombri a los abitantis el puebru, el cortihu ''La Vara''. ''La Vara'' albarcaba las antíguas hesas de ''Metidos de la Vara'' i ''Satisfolla de Hoces''. De la espropiación las sus tierras nació Valdelacarçá cumu núcliu urbanu. Atualmenti, reholmau ena su estrutura interiol cumu salón de voas, el cortihu ''La Vara'' conselva sus espetacularis hardinis grácias a los qualis alcibi tamién nombri de ''El Cortihu Bonitu'', i tamién una pulia capilla. Enfrontilá a esta, se enhalla una escrición lapidária latina.

Unus poquinus quilometrus direción oesti s'encuentran pol esti ordin los cortihus de: ''La Rueda Grande'', ''la Rueda Chica'' i ''Sarteneja la Chica''. Siguiendu la mesma tipolohia, destaca el de la ''Rueda Grande'' qu'igualmenti conselva los sus hardinis i la su capilla.

Ahuera el télminu monicipal s’enhalla el ''Condado de Torrefresno''. A mó de fortaleza, en ''Torrefresno'' s'alevanta una linda torri, visibri endi la carretera qu’uñi [[Montihu|Montihu]] con [[Badahó|Badahó]] (C-537), dos pequeñus torreonis nel su estremu sul con el escú el condalgu i várius framentus el antígu muru que lo arrodeaba.

===L'alamea===
[[Image:Isla Baldía.jpg|thumb|150px|left|Alamea el riu na zona e l'Isla bardia]]L'alamea, atualmenti quea namás que la del riu, pus la que arrodeaba la localiá hue talá. La finaliá de l'alamea u bosqueti era la de protehel de los vientus el caseriu valviensi assín cumu tamién de preporcional terrenu eificabri. Ya qu'el puebru diba creciendu ena su vertienti oesti -ondi s'asiahaba l'antígua alamea-, esta hue ceyendu terrenu hata escambahalsi del tó. La compusición l'alamea el puebru era sobritó ucalitus, acipressis, moreras i choperas. A lo largu desta alamea deshilaban parti los monolitus que holmaban el ''uia crucis'', lamentabrienti tamién perdius. Namás se conselvan angañu hincaus unus pocus acipressis ena parti sul.

L'alamea el riu lo costitui la repuebración arbus nu autótonus de la malhin de Guadiana correspondienti al télminu Valdelacarçá. La vehetación típica de gamassonis, tamuha, tabua, huncus, çarças, lloronis i áramus hue suprantándusi a poquinu a pocu cola prantación de ucalitus foriatus i chopus. La venta las tierras que cohin la alamea el riu a las empresas de grava á prevocau que enos úrtimus añus un artíssimu polcentahi la masa forestal huera talá pala escavación de hoyas d'estración de piera, s'escambaharan las numerosas charcas naturalis i la morfolohia la orilla el riu esprimentassi una deholmación importanti.

Angañu, cola costrución duna acampá, duna orilla pesca ena zona denominá "La Barca", assín cumu el acondicinamientu de la ''Charca el Infierno'' se está homentandu el númiru las ativiais nel riu, cumu la pesca, romerias i acampás.



== Fiestas ==
Las prencipalis fiestas de Valdelacarçá <ref>Diputación de Badajoz: [http://valdelacalzada.dip-badajoz.es/index.php/mod.pags/mem.detalle/idpag.6/idmenu.122/chk.a9fff069f0c4438b3880e9a515acecae.html Fiestas y tradiciones]</ref> son:

*San Isidru (15 e Mayu)
Hata hazi escassamenti un pal d'añus, esta fiesta se celebraba cumu céria. Atualmenti la fiesta cobra el su antígu sintiu romeru, hiziéndusi los festehus con cantis i bailis traïcionalis, caldereta i huegus ena nueva acampá.

*El dia la Endependéncia u dia la Tortilla (27 d'Abril)
Cumu comemoración la Indepéndencia Valdelacarçá al respetivi de Badahó, ca 27 d'Abril se celebra na praça el dia la Tortilla. Nella, tras el disculsu el siñu Alcardi, se rializa una furriona cola comia (tortillas i ibéricus) qu'aportan los vizinus el puebru.

*El Pilal u fiestas la Vilhin Madri (12 d'Otubri)
Son las fiestas mas sonás del puebru. Se celebran en onol a la Vilhin Madri con una céria. Vizinus de tolos puebrus de la zona s'acelcan a vel u correl las popularis vaquillas.

*Valdelacarçá en frol (primel quinzena e Marçu)
Nu es propiaenti una festiviá, peru recientienti, con motivu la froración los arbus frutalis, el Ayuntamientu hunta la Univelsiá Populal de Valdelacarçá olganiza rutas i ativiais camperas pa homental el turismu ena localiá. La colocación nel 2007 de dos miraoris, unu nel campu tiru i otru ena elésia-capilla de ''El Pajarito'', á premitiu que henti de tolos lugaris la rehión qu'acuia a vel el espetáculu primaveral puyera almiral las etárias i etárias de rosa i brancu dendi cierta artura.

*Festiviais de Semana Santa i Naviá

==Referéncias==
{{Listaref}}

== Bibliografia ==
Traver Vera, Á. J., ''Historia cotidiana de Valdelacalzada'', Badahós, 1998.

== Atihus ==

* [http://www.valdelacalzada.net/ Web Valdelacarçá]
* [http://lasvegasbahas.blogspot.com/ Vocabulariu las Vegas Bahas]
* [http://www.alextur.net/Senderos/numero21/valdelacalzada/ Valdelacarçá en frol]



[[Category:Monicípius de Badahó]]

[[ar:فالديلاكالزادا]]
[[ca:Valdelacalzada]]
[[en:Valdelacalzada]]
[[es:Valdelacalzada]]
[[fr:Valdelacalzada]]
[[it:Valdelacalzada]]
[[nl:Valdelacalzada]]
[[ro:Valdelacalzada]]
[[ru:Вальделакальсада]]
[[vi:Valdelacalzada]]
