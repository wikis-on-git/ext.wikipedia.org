{{Destacau}}
{{Cordenás|38_53_00_N_06_42_00_W_|38° 53′ 0″ N, 6° 42′ 0″ W }}
{{Monicipiu
|nombri oficial = Valdelacalzada
|bandera = 
|escú = Valdelacalzada coa.png
|imagin = [[File:Valdelacalzada I.jpg|250px]]<br />
|comunidá = Estremaúra
|provincia = Badajós
|comarca = [[Comarca d'El Lácara|El Lácara]]
|monicipiu = Val-de-La-Calçá
|cp = 06185
|superficii = 32, 4 
|altol = 185
|distritu = 30
|a = [[Badajós]]
|ríus = [[Guadiana]], [[La Cabrilla]], [[Val-de-Lobos]]
|puebración = 2.852
|calendata = 2011
|gentiliciu = valviensi
|moti = vareñu, -a, barbú, -a, parceleru, -a
|web = [http://www.valdelacalzada.es/ www.valdelacalzada.es]
}}

El monicipiu de '''Val-de-la-Calçá''' [[IPA|[bɑl̪delakɑl̟ˈθɑː]](en castellanu i oficialmenti ''Valdelacalzada'') s'encuentra ena provincia de [[Provincia de Badajós|Badajós]], [[Estremaúra]], en vera dela antigua [[calçá romana]] que unía [[Emerita Augusta]] con [[Olissipo]]. Costitúi unu delos prencipalis nuclius urbanus de [[Las Vegas Baxas de Guadiana]].

== Estoria ==
Enas tierras despropiás delas fincas de [[La Vara]], [[La Rueda]], [[Los Carneriles]], [[La Rabúa]] <ref name="Hundación">Diputación de Badajoz: [http://valdelacalzada.dip-badajoz.es/index.php/mod.pags/mem.detalle/idpag.14/idmenu.124/chk.e49098853294d2b65b5e5ba61256568c.html Historia de Valdelacalzada]</ref> i [[El Condao de Torre-Fresno]] escomençó la estoria de Val-de-La-Calçá. Estas fincas son los ecus delos pequeñus assentamientus prerromanus i romanus que datan d’epoca baxu-emperial, ''uillæ'' de las que s’án hallau abondosus restus en tol términu monicipal i delos que tamién ain en ambas márgin de [[Guadiana]] comu son las de [[Torre-Águila (villa romana|Torre-Águila) en [[Montiju]], [[La Vega (villa romana)|La Vega]] en [[La Puebla de La Calçá|La Puebla]] o [[El Pesquero (villa romana)|El Pesquero) en [[Pueblu-Nuevu de Guadiana|Pueblu-Nuevu]]. 

La zona ena que s'assitia angañu la Val-de-La-Calçá hue bandeá pola ''uia'' que acollerava [[Emerita Augusta]] cona costa lusitana. La cercanía'l [[ríu]] que, sigún las estimacionis, al reol los sigrus II-III d. C. colava renti dela actual [[La Puebla de la Calçá|Puebla de la Calçá]], i la presencia d'esta importanti vía comunicacion dio lugal a que afrorecieran múltipris ''uillæ'' pola comarca dendi [[Emerita Augusta|Emerita]] ata lo que es oi [[Portugal]] siguiendu el cursu'l ríu. 

Val-de-La-Calçá tuvu nacencia en otubri del añu 1948<ref name="Hundación"></ref>, comu primel frutu urbanu la Reforma Agraria i el [[Pran Badajós]] enas tierras [[Las Vegas Baxas de Guadiana]] ala pal que [[Val-d'Ivia]] lo hue enas [[Las Vegas Altas de Guadiana|Altas]]. Sedría el proyetu pilotu dentre una larga serii de puebrus que compondrin la huerça los nuclius pobración ena comarca. Tras d'él, prencipiarun [[Guadiana (puebru)|Guadiana]], [[L'Alcaçaba (puebru)|L'Alcaçaba]], [[Pueblu-Nuevu de Guadiana]], [[Novelda de Guadiana]], [[Sagrajas]], [[Xévora]], [[Val-de-Botua]], [[Villa-Francu de Guadiana]], [[Balboa]], [[Alvarau]], [[Guaxira (puebru)|Guaxira]], [[Lácara (puebru)|Lácara]] i [[Barbañu]]. Se ligió comu lugal un terrenu llanu, a escassus 3 km de largu del ríu [[Guadiana]], entre los arroyus de [[La Cabrilla]] i [[Val-de-Lobus]]. 

El primel asentamientu colonus hue enos barraconis, un puebrau provisional dispuestu en simetría a mó de campamentu milital, andi los primerus vareñus proceentis d'[[Estremaúra]] —prencipalmenti dela provincia [[Provincia de Badajós|pacensi]] d'otras zonas d'[[España]] hizun la su vida hata la entriega las casas. 

La primel fasi la costrución el puebru aconteció entre 1949 i 1951, encluyendu un total de 100 viviendas i el centru cívicu. Ena segunda fasi (1952-55) se costruyerun un total de 213 viviendas, los edificius púbricus i el I. N. C. i ena tercel fasi (1954-60) s’alevantarun 100 viviendas d'obreru i las casas aislás. 

En esti periodu hormación el puebru, el general [[Francisco Franco|Franco]] lo vesitó por tres vezis, destacandu la vesita d’otubri el 1956 ena que s’inaguró oficialmenti el [[Pran Badajós]]. 

Una década dispués, en 1969, el préncipi Juan Carlos vesitó tamién el lugal.

En 1957 se hundó la primel coperativa agrícola del puebru, la "Cooperativa Nuestra Señora de los Remedios", que más tardinu se llamó "Cooperativa Agrícola de los Colonos de Valdelacalzada", resultandu la coperativa d'agora "Caval". En 1996 la ''Revista de información técnica y económica'' le da el nombri de «la cooperativa líder en Extremadura». Dispués de sel el motol económicu dela zona centru dela comarca, pola su mala gestión cayó en quiebra i [[concursu d'acreeoris]], truxiendu la ruina ala huerça las familias valviensis.

Tras del enormi campeu que ancançó la localidá entre los añus 80 i primerus delos 90, el día 27 d’abril de 1993, Val-de-la-Calçá alquiel el títulu de ''Monicipiu'', endependizandu-si assín del ayuntamientu de [[Badajós]].

== Economia ==
La economia la villa es sobritó agropecuaria. No estanti, ogañu, tras la venta de numerosu ganau -prencipalmenti bovinu i ovinu-, la plática totalidá los valviensis se dedican al cultivu'l campu. 

El cultivu prencipal es el del frutal -cirgüelus, natarinus, maracotonerus i peralis-. De Val-de-la-Calçá s'esporta a lugaris de toa [[Uropa]] las destintas variedais de [[cirgüela]], natarina i maracotón, siendu huenti engressus la localidá. Tamién se manufaturavan en Caval frutas procedentis d'[[Andaluzía]]. 

Otrus cultivus reguedíu son los del tomati, el maís i en menol medía el melón i la sandia. Cultivus d'iviernu son las bróquilis i las cebollas. 

Ogañu está en processu desarrollu un polígonu ena zona sul el puebru que cuenta ya con numerosas navis dedicás al setol el automobi, la eletriciá, la costrucion i, prencipalmenti, la fruta.

== Lugaris d'interés ==

=== Centru cívicu ===
El centru cívicu está compuestu por ''La Praça'' al reol dela qual se disponin otras praças menoris comu la ''del Mercao'' i la de ''San José''. El destraci hue obra el arquitetu José Borobio. En ''La Praça'' s’alevantarun, junta el ayuntamientu i la igresia, la casa el meicu, las casas maestrus, la taona i la primel taverna'l puebru. Estus edificius s’encuentran compuestus por pórticus d’arcus de meyu puntu hormandu galerías con a estilu las praças los puebru viejus estremeñus. Pórticus comparantis ain ansimesmu en [[Balboa]], [[Guadiana (puebru)|Guadiana]] i [[L'Alcaçaba (puebru)|L'Alcaçaba]]. 

Los prencipalis edificius son el Ayuntamientu, la Igresia i la Casa de Coltura. Tantu'l ayuntamientu comu la igresia pertenecin ala primel fasi costrución el puebru, mentris que la casa de coltura es de criación moerna.

* '''Ayuntamientu'''
El ayuntamientu costitúi el modelu arquitetónicu que uvu de siguil-si enos demás puebrus colonización, destacandu ena su fachá los arcus de meyu puntu i la presencia la estauta llamá ''El colonu'' en recuerdu los primerus pobraoris el lugal. A meyaus de 2009 empençarun unas obras pa reponel i ampial tol edificiu consistorial, conservandu la su fachá lantera<ref>[[Hoy.es]]: [http://www.hoy.es/20090530/prov-badajoz/edificio-consistorial-somete-profunda-20090530.html El edificio consistorial se somete a una profunda reforma].</ref>, obras que alargarun ata metá de 2012.
[[File:Colonu.JPG|center|300px]]

* '''Igresia'''
La igresia, que acebi el nombri de Sagrá Familia, quea canteá la su fachá pala del ayuntamientu, al estremu sul la praça. Sobresal el granu del bastiol la puerta assín comu la torri'l campanariu que franquea la igresia ala gocha ciscalá ena parti baxera por un meyurrelievi de San Isiru. En el su interiol sobresal la cúpula el altal mayol, una bóveda ojival de 7,5 × 7,5 m sin zimbra, obra d’arbañilería talaverana. En el su interiol descansa sobri un hornichi el imagin la Virgin Mairi, en onol ala qual se celebran las fiestas d'otubri.

[[File:Elésia Valdelacarçá.JPG|center|300px]]

* '''Casa de Coltura'''
La Casa de Coltura hue inagurá el 7 hebreru el 1996 por anteriol presienti la Junta Estremaura, [[Juan Carlos Rodríguez Ibarra]]. La primitiva biblioteca s'enhallava ena Sección Femenina del Frente de Juventudes, ena Ronda Saliente. No es ata mediaus la passá década quandu por contribución la Junta, s'encetarun las obras pal actual edificiu. Las rezientis rehormas d’engrandamientu acabarun cona antigua casa'l meicu permitiendu gozal duna biblioteca más ampia i un salón d’actus más despaciosu.

=== Los pinotis, abrevaerus i huentis ===
Son los restus que quean del passau ganaeru la localidá. Hechus de piera de granu dela comarca de [[La Serena]], maestrus de [[Quintana la Serena|Quintana]] i [[Santa Marta]] lavorearun esta piera pa dal horma alos elementus que adornan las prencipalis callis i praças del puebru.

Son de tres tipus, ''pinotis'' (aspecii chitus, la mayoría agora sirvin pa ahital las parcelas o andan tiraus en el ríu), abrevaerus (angunus en bastanti mal estau, sin agua) i huentis. Los prencipalis s'assítian en La Praça, La Praça'l Mercao, La Praça San José, La Praça'l Pilal, calli La Luna, Montiju, Ronda'l Norte i El Poniente.

=== Cortijus ===
Los cortijus son los mas crarus testimoñus delos origin el puebru. [[File:Cortihu bonitu.jpg|thumb|150px|right|Fachá la capilla el Cortiju Bonitu]]Junta la localidá, se halla el que le da nombri a los abitantis el puebru, el cortiju ''La Vara''. ''La Vara'' albarcava las antiguas hesas de ''Metidos de la Vara'' i ''Satisfolla de Hoces''. Dela despropiación las sus tierras nació Val-de-La-Calçá comu nucliu urbanu. Ogañu, repuestu ena su estrutura interiol comu salón de boas, el nuevu cortiju ''La Vara'' conserva los sus espetacularis jardinis románticus del XIX gracias alos qualis recibi tamién el nombri de ''El Cortijo Bonito'', i tamién una polía capilla. En el jardín entre la vivienda i las dependencias del patiu ain varias lápidas latinas. En el propiu patiu ain restus de colunas de marmu.

Unus poquinus quilometrus direción pa ponienti s'encuentran por esti ordin los cortijus de: ''La Rueda'' i ''Sarteneja la Chica''. Siguiendu la mesma tipología, destaca el de ''La Rueda'' que igualmenti conserva los sus jardinis i la su capilla.

En parti de salienti está el grandi cortiju de ''La Rabúa'', cuya hesa acupava quasi que la quarta parti del términu del puebru. Tien una arquitetura mu destinta alas delos cortijus dela zona, con grandis ventanas i destensu jardín. Al reol s'án encontrau restus de granu i herramientas prerromanas.

Ahuera el términu monicipal s’enhalla ''El Condao de Torre-Fresno''. A mó de fortaleza, en ''Torre-Fresno'' s'alevanta una linda torri que sirvi de palomal, visibli dende la carretera que uni [[Montiju]] con [[Badajós]] (C-537), dos pequeñus torreonis en el su estremu sul con el escúu el condau arrendandu ala [[Puerta Palma]] pacensi i varius cachus del liençu'l antiguu muru que lo arroeava.

=== L'alamea ===
[[File:Isla Baldía.jpg|thumb|150px|left|Alamea el riu ena zona la Isla baldia]]L'alamea, ogañu quea namás que la del riu, pos la que arroeava la localiá hue talá. La finaliá de l'alamea o bosqueti era la de protegel de los vientus el caseriu valviensi assín comu tamién de proporcional terrenu edificabri. Ya qu'el puebru diva creciendu ena su vertienti oesti -ondi andava l'antígua alamea-, esta hue ceyendu terrenu hata perdel-se del tó. La conposicion l'alamea el puebru era sobritó ucalitus, acipressis, moreras i choperas. A lo largu d'esta alamea deshilavan parti los monolitus que hormaban el ''uia crucis'', lamentabrimenti tamien perdius. Namás se conselvan angañu hincaus unus pocus acipressis ena parti sul.

L'alamea el riu lo costitui la repuebracion arvus no autóctonus de la margin de Guadiana correspondienti al términu Valdelacalçá. La vegetación típica de gamassonis, tamuja, tabua, juncus, çarzas, lloronis i áramus hue suprantandu-se a poquinu a pocu cona puesta de ucalitus foriatus i chopus. La venta las tierras que cogin la alamea el riu a las empresas de grava á prevocau que enos últimus añus un altíssimu porcentagi la masa forestal huera talá pala escavación de hoyas d'estración de piera, se çalearan las numerosas charcas naturalis i la morfologia la orilla el riu esprimentassi una dehormación enportanti.

Angañu, cona costrucion duna acampá, duna orilla pesca ena zona denominá "La Barca", assín comu el acondicinamientu de la ''Charca el Infierno'' se está homentandu el númeru las activiais nel riu, comu la pesca, romerias i acampás.


== Fiestas ==
Las prencipalis fiestas Valdelacalçá <ref>Diputación de Badajoz: [http://valdelacalzada.dip-badajoz.es/index.php/mod.pags/mem.detalle/idpag.6/idmenu.122/chk.a9fff069f0c4438b3880e9a515acecae.html Fiestas y tradiciones]</ref> son:

* San Isiru (15 Mayu)
Hata hazi escassamenti un pal d'añus, esta fiesta se celebrava comu féria. Ogañu la fiesta cobra el su antígu sentiu romeru, hiziendu-se los festejus con cantis i bailis tradicionalis, caldereta i juegus ena nueva acampá.

* El dia la Endependéncia o dia la Tortilla (27 Abril)
Comu conmemoración la endependéncia Valdelacalçá al respetivi de Bajós, ca 27 Abril se celebra ena praça el dia la Tortilla. En ella, tras el descursu el siñu Alcardi, se realiza una furriona cona comia (tortillas i ibéricus) qu'aportan los vizinus el puebru.

* El Pilal o fiestas la Virgin Mairi (12 Otubri)
Son las fiestas mas sonás del puebru. Se celebran en onol a la Vilgin Mairi con una féria. Vizinus de tolos puebrus de la zona s'acercan a vél o correl las popularis vaquillas.

* [[Valdelacalçá en frol]] (primel quinzena Marçu)
No es propiamenti una festiviá, pero rezientimenti, con motivu la froración los arvus frutalis, el Ayuntamientu junta la Universiá Populal de Valdelacalçá organiza rutas i activiais camperas pa homental el turismu ena localiá. La colocación nel 2007 de dos miraoris, unu nel campu tiru i otru ena elésia-capilla de ''El Pajarito'', á premitiu que genti de tolos lugaris la región qu'acuia a vel el espetáculu primaveral puyera almiral las ectárias i ectárias de rosa i brancu dende cierta artura.

* Festiviais de Semana Santa i Naviá

== Referéncias ==
{{Listaref}}

== Bibliografia ==
* Traver Vera, Á. J., ''Historia cotidiana de Valdelacalzada'', [[Baajós]], 1998.

== Guipa tamien ==
* [[Valdelacarçá en frol]]
* [[Ismael Carmona Garcia]]

== Atijus ==

* [http://www.valdelacalzada.net/ Web Valdelacarçá]
* [http://www.valdelacalzada.net/tv/index.php?option=com_content&view=frontpage&Itemid=1 Valdelacalzada televisión]
* [http://lasvegasbahas.blogspot.com/ Vocabulariu las Vegas Bahas]
* [http://www.alextur.net/Senderos/numero21/valdelacalzada/ Valdelacarçá en frol]

{{Tierra Baajós}}

[[Category:Monicípius Baajós]]
[[Category:Tierra Baajós]]

[[ar:فالديلاكالزادا]]
[[ca:Valdelacalzada]]
[[el:Βαλδελακαλθάδα]]
[[en:Valdelacalzada]]
[[eo:Valdelacalzada]]
[[es:Valdelacalzada]]
[[eu:Valdelacalzada]]
[[fr:Valdelacalzada]]
[[ia:Valdelacalzada]]
[[it:Valdelacalzada]]
[[la:Valdelacalzada]]
[[nl:Valdelacalzada]]
[[pt:Valdelacalzada]]
[[ro:Valdelacalzada]]
[[ru:Вальделакальсада]]
[[uk:Вальделакальсада]]
[[vi:Valdelacalzada]]
[[war:Valdelacalzada]]
