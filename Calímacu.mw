'''Calímacu''' (en [[luenga griega|griegu]] ''Καλλίμαχος'' (Kallímakhos) hue un filólogu, bibliotecáriu i pueta elénicu, unu los autoris mas enfruyentis la Antigüeá.

==Via ==
Calímacu hue natural de [[Cireni]], nolmalmenti mentau cumu Calímacu cireneu u Calímacu de Cireni. Nació enantis el 300 e. C., quiziá pal 310. Los endirguis tocantis a la su via se conocin pol léssicu ''[[Suda]]'' i menol miia pol angunas enteracionis que se puein espigal de la su obra. Sigún la ''Suda'' su pairi hue un tal Βάττος (Báttos) —cuyus arcendientis hundarun la ciá líbia de [[Cireni]]— i su mairi Μεσάτμη (Mesátmē). La su mujel hue una siciliana, ija de Εὐφράτης  (Euphrátēs). Pa la segunda décaa el sigru III, aballó Calímacu p’[[Alejandria]], andi s’arruchó i atopó comu endirgu la ensiñáncia la luenga griega en ciá egícia. Se conoci con poca seguráncia qu’anduviera pa las [[Atenas]] andi ubu comu professol a Prassífani, de la escuela peripatética, pos no le hazi crassi las dotrinas literárias aristotélicas sigún s’alvierti enos sus testus, huendu velollí aquel Prassífani rival.

El rei [[Tolomeu II Filadelfu]] acolocó a Calímacu nel Museu i le mandó a hazel un catálogu los hondus bibliográficus que pol altuencis abia ena biblioteca, una espécii fichas que compondrian 120 librus llamás ''Πίνακες'' (''Pínakes'').

Calímacu passó la via estuyandu, leyendu, comentandu i escrebiendu embaju el ambienti bibliotecáriu hata la su muerti, pal 240 e. C.

== Obra ==
Comu eruditu que hue, escrebió un dessagerau haci obras (800 son las qu’apunta la [[Suda]]) entri obras literárias i filológicas.

Entri los trebajus filológicus i literárius s’alcuentran el ''Πίναξ τῶν Δημοκράτους γλωσσῶν καὶ συνταγμάτων''. Pero la su obra frutu el trebaju bibliotecáriu hue ''Πίνακες''.
 
Amás compusu develsus estuyus al tentu geografia, estória, antropologia cumu el ''Περὶ τῶν ἐν Εὐρώπῃ ποταμῶν'', ''Μηνῶν προσηγορίαι κατὰ ἔθνος καὶ πόλεις'', ''Κτίσεις νῆσων καὶ πόλεων καὶ μετονομασίαι'', ''Θαυμάτων τῶν εἰς ἅπασαν τὴν γῆν κατὰ τόπους''.

Hueraparti el su labutu comu eruditu, Calímacu hue un banguardista nel mundu la literatura albarcandu destintus génirus puéticus. Sobresalin los ''Inus'', los ''Epigramas'' i los ''Orígin''. Tamién cautivó el géniru satíricu compusiendu celebraus [[yambu|yambus]], el teatru con comédias i tragédias.

De tola su produción namás abemus enterus los ''Inus'' i muchus los epigramas. De lo demás namás ain framentus mas u menus estensus en papiru, comu nel casu los ''Orígin''.

== Abreviaturas ==
Esti autol, hormi el ''Liddell-Scott'', tien la abreviatura ''Call.'' del su nombri latinizau ''Callimachus''. Las abreviaturas pa las sus obras conselvás son las que velaquí acontinan:
* ''Aetia: Aet''.
* ''Epigrammata: Epigr''.
* ''Hecale: Hec''.
* ''Hymnus in Apollinem: Ap''.
* ''Hymnus in Cererem: Cer''.
* ''Hymnus in Delum: Del''.
* ''Hymnus in Dianam: Dian''.
* ''Hymnus in Iouem: Jov''.
* ''Iambi: Jamb''.
* ''Lauacrum Palladis: Lav. Pall''.
* ''Sosibi Victoria: Sos''.

== Bibliografia ==
* Calímaco, ''Himnos, Epigramas y Fragmentos'', entrod., trad. i not. L. A. de Cuenca y Prado, M. Brioso Sánchez, Gredos, Mairil, 1980.
* Liddell H., G., Scott R., ''A Greek-English Lexicon'', Oxford, 1996.

[[Category:Biugrafias]]
[[Category:Filólogus]]
[[Category:Puesia]]
