{{Polmehoral}}
[[File:Anatolia_composite_NASA.png|thumb|400px|Afotu satelital d'Anatolia]]
[[File:Turkey topo.jpg|thumb|right|400px|Mapa topugráficu de Turquía]]
'''Anatolia''' (del griegu ''Anatolē'', ανατολή, que senifica 'Orienti' o 'Salienti') o '''Asia Menol,''' nombri que gastavan pa mentá-la los [[Imperiu Romanu|romanus]], es una península assitiá nel [[Orienti Meiu|Orenti Meyu]], ocupá ogañu pola parti asiática de [[Turquia|Turquía]]. En turcu se llama ''Anadolu''. Linda pal norti col [[Mari Negru]], pal esti colas sierras del Tauru i l'Antitauru, pal sul col [[Mari Mediterráneu|Mari Mediterrániu]] i pal oesti col [[Mari Egeu]]. L'[[Estrechu e Bósforu|Entalli'l Bósforu]] i l'[[Dardanelus|Entalli delos Dardanelus]] la desseparan d'[[Uropa]]. Acupa una superfici de 779.452 km². 

Ena [[Antigua Grécia|Antiga Grecia]] se la mentava namás que por [[Ásia|Asia]], esparramandu-si alogu'l nombri a tol continenti.

== Estoria ==
Anatolia es el briçu duna tupa de cevilizacionis estóricas desenroás ena península dendi la Prestoria. Angunus assentamientus neolíticus destacaus son Çatal Hüyük, Çayönü, Nevali Çori, Hacilar, Göbekli Tepe i Mersin. El puebramientu del renombrau assentamientu de Troya, al oesti d'Anatilia, escomençó mesmamenti duranti'l [[Neolíticu]]. 

Ena Antigüedá huerun muchus los puebrus que pularun pa Anatolia. El primeru meretosu de sel mentau huerun los [[etitas]], un puebru d'origi induropeu, llegau a Anatolia duranti'l mileniu 2 a.C. pa apropial-si ligeramenti dun gran territoriu i hormal un imperiu que llegó a dominal las rutas comercialis i a lucheal contra los egicius. Aluegu dellus muchus huerun los que quixun assental-si n'esta región pa apontonal el su poel: cimerius, frigius (los enventoris dela moneda), griegus, persas, celtas, romanus, armenius, godus, bizantinus, otomanus... Estus últimus truxun l'[[Islam|Islán]] ala región, religión que s'á queau ata ogañu. 

Duranti la [[Primel Guerra Mundial]] los turcus tentarun d'achacinal tolos [[assírius]], [[Arménia|armenius]] i griegus d'Anatolia. Los pocus que quearun vivus se tuvun de dil aluegu d'arrematal la guerra, i l'añu 1923 hue creá n'Anatolia la Turquía moerna, con puebración possimenti turca i, en menol cantidá, [[Kurdus|kurda]].

[[Category:Geografia]]
