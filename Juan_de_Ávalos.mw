[[Image:Carreroblanco1 lou.JPG|thumb|right|250px|Monumento a [[Luis Carrero Blanco]] por Juan de Ávalos]]
'''Juan de Ávalos García Taborda''' ([[Méria|Méria]], 21 de Otubri de 1911 - Madrí, 6 de huliu de 2006), escultol estremeñu. 

La su escultura, de gran monumentalismu, es la mas representativa el arti español vinculau al franquismu. Gracias a las sus obras nel Valli los Caius (Madrí) consiguió gran notoriedá, en especial, polas higantescas figuras los Evanhelistas. Amás, es autol de esculturas vanguardistas bahu el sobrinombri e '''Arturo Sánchez'''.

==Biugrafia==

El su pairi era ciegu i la su mairi representó pa él la figura de "El ama", cantá pol el pueta salmantinu-estremeñu [[Gabriel y Galán|José María Gabriel y Galán]]. A los sieti añus se mua cola su familia a Madrí i estuya ena escuela e "Los Mercedarios" diendu a crasis de dibuhu. En 1927 es pupilu de la Escuela e Bellas Artis de [[Badahó|Badahó]], i en 1931 consiguió el premiu Aníbal Álvarez. En [[Méria|Méria]] esmienza cumu profesol de Términu Modelau i Vaciau ena Escuela Municipal d´Artis i Oficius, siendu nombrau en 1936 Sudirectol el Museu Arqueolóhicu de Méria. En 1933 conoci a Miguel de Unamuno con motivu la inauguración de la obra Medea nel teatru romanu de Méria, estrenu al que asistió el presienti de la II Repúbrica, Manuel Azaña. Rusia le nombró miembru onoríficu la Rial Acaemia e Moscú. Endi el 9 de huniu de 1974 hue Acaémicu de Númeru de la Rial Acaemia e Bellas Artis de San Fernando e Madrí. En 1941 cola su obra "Auturretratu" consiguió la tercera mealla ena Esposición Nacional de Bellas Artis. Cola escultura "Soledad" (Soledá) se hidu cola segundera medalla ena Esposición Nacional de Bellas Artis el añu 1950. La primera medalla de dicha esposición la consiguió nel añu 1957 cola obra hucheá "Cristo yacente" (Cristu, yacenti). Acerca e la su estética se á escrebiu que es "Apreciau cumu unu los escultoris españolis que mayol pasión á demostrau pol el cuerpu umanu (www.masdearte.com)[http://www.masdearte.com/], cumu se puei vel enus cuerpus de los Amantis de Teruel, enus Cristus i enas Piedais esculpias pol el su cincel.

Le petaba que le huchearan "picapiedreru", polque con el mesmu istrumentu que el obreru de la piedra se gana el pan, él se ganó la gloria e las sus obras. Galraba con el maestru Rodrigo que los dos eran obrerus de las manus, el primeru golpeandu estéticamenti el tecrau el pianu, i el segunderu golpeandu sobri la piedra hata que salia la obra bien hecha, en espresión machadiana "golpi a golpi..." dambus dos llenarun de estética el sigru XX español. 

El 2 de setiembri e 1980, en virtú e la disposición transitoria segundera e la creación de la Rial Acaemia d´Estremaura e las Letras i las Artis (Rial Decretu 1422/1980, de 6 de huniu) Juan de Ávalos y García-Taborda es lehiu acaémicu huntu con el escultol Enrique Pérez Comendador i el escrebiol Pedro de Lorenzo. El dia 22 de marzu e 1981 leyó el discursu d´ingresu i tomó posesión de la Medalla númeru 6 de la Rial Acaemia d´Estremaura e las Letras i las Artis nel Complehu Curtural San Franciscu e Cázris.

==Obra==

Algotrus conhuntus monumentalis notabilísimus son el dedicau a ''Los amantis de Teruel'' ena mesma ciá e Teruel, que ideó endi 1955 i que se custoya ena Elesia e San Pedru,  ''Monumentu a Luis Carrero Blanco'' en Santoña, ''Ánhel de la pas'' en Valdepeñas (Ciá Rial), ''Arcu el Trunfu a la Endependencia'' ena Repúbrica Dominicana, ena parroquia e San Franciscu e Barbastru se puei vel la primel imahin el beatu hitanu "El Pelé", creá a finalis el sigru XX. El monumentu a "Fernando el Católicu" e Zaragoza, se hidu nel añu 1969. Pal escultol Julio López "la obra e Juan de Ávalos es mahistral i sólia". Esti artista apoyó el proyetu e Ávalos pa la escultura e Juan Pablo II i sobri la obra el Valli los Caíus á idiu que "enlaza cola traición de Miguel Ángel i de las esculturas centrueurupeas". Nel periódicu El mundo se lei: "En 1942 la ditaura franquista le metió ena lista negra -un BOE d´esi añu hadia púbrica la su farta d´afetu al réhimen-, dos añus mas tardi, cansau e la presión i e los pocus beneficius que conseguia colas sus obras, se esilió a Purtugal «i tras seis añus, en 1950, güelvi a Madrí. La notorieá la alcanzó tras ganal el concursu pa costruil las estatuas el Valli, aun colas protestas de angunus los acaémicus pola su farta d´afetu al réhimen". Venancio Blanco afirma que "...la su obra tiini ya un lugal 'emportanti' nel marcu e la escurtura contempuránia que refreha 'el mó en que le tocó vivil'". Hadi angunus añus "...recordó una anédota ena que el escrebiol Miguel de Unamuno le aconsehó, enantis el estrenu e Medea nel teatru romanu en 1934, que huera fiel a sí mesmu i tuviera amol polos sus mayoris, "sel estremeñu i amal es lo que los mis pairis me deprendierun".

Juan de Ávalos nel volumen IV (1993) el "Boletín de la Rial Acaemia d´Estremaura e las Letras i las Artis", de la que hue miembru numerariu, escrebió una colaboración entitulá "La España prohunda: Ortega y Rocío Jurado". En ella cuenta cumu conoció a Ortega i la escurtura que hidu pol encargu el retol de la Universiá Complutensi e Madrí, al mesmu tiempu que narra los avataris pa cumplil el encargu el alcardi e Chipiona pa enmortalidal la figura e Rocío Jurado. Sobri el primeru escrebi "Me presentu a Don José Ortega y Gasset en Lisboa, pol el añu 1944, el mi gran amigu i alogu compairi en la Acaemia e Bellas Artis, el gran compositol Ernesto Halflfter" i recuerda que "Hue ena mi primera esposición en Lisboa enas Bellas Artis, ondi Eugenio Montes hidu la presentación de la mesma, inaugurándola el Embahaol, i allí s´alcuentraba el muestru encreíbri Don José, derrochandu enheniu i simpatía" (Las citas ena páhina 135). Cumplió Juan de Ávalos con el compromisu con el retol Gustavo Villapalos i agora la Universiá Complutensi tiini unu e los mehoris broncis que recuerdan a José Ortega y Gasset. El eitol el BRAEx anota que "Me é permitiu engarzal las dos rialidais --Ortega y Gasset i Rocío Jurado-- bahu el entítulu e "La España profunda", puestu qu´el ésitu e la curtura dun puebru consisti ena uñión el pensamientu enteletual cola manifestación artística el heniu entraestórico".

Las sus obras se alcuentran en: Santa Crus de Tenerife, [[San Pedru e Méria|San Pedru e Méria]], [[Almendralehu|Almendralehu]], [[Badahó|Badahó]], [[Méria|Méria]], [[Cazris|Cazris]], Teruel, Barbastru, Zaragoza, Puertu  Ricu, Lión, Ovieu, Guayaquil (Sagrau Corazón), La Abana (Omenahi a Cuba),  Repúbrica Dominicana (Arcu el Trunfu)... En una e las prazas d´Esquivias (Toleu) se contempla un monumentu e Juan de Ávalos, deicau al cervantista Luis Astrana Marín. La estatua deicá a Rocío Jurado en Chipiona, Málaga. En Benidor (Alicanti) se puei vel el Monumentu a los marinus caíus i ena elesia e Mondrágón un Cristu. En Burgus se conserva la estatua ecuestri el condi Diego Porcelos (hundaol de la ciá) i el monumentu a las Huerzas Armás. La ciá d´Úbea tiini ena praza el Palaciu e Vázquez de Molina "El león" de Juan de Ávalos.

La obra e Juan de Ávalos tamién se puei alcontral ena su tierra. En [[Badahó|Badahó]] á creau el monumentu a ''Covarsí'' i ''El Héroe Caído'' que horma un conhuntu colos orihinalis en bronci e los cuatru evanhelistas, asín cumu la huenti al ''Genio de Extremadura'' i la alegórica ''La Ciudad y el Río'', el ''Monumento a los Extremeños Universales'' i, entri otras muchas, la estatua deicá al hundaol de la ciá ''Ibn Marwan''. En [[Méria|Méria]], la gran estatua en recuerdu a los emeritensis  caius enas guerras. En [[Almendralehu|Almendralehu]] el ''Cristo Crucificado'', nel esteriol e la Elesia parroquial de "Nuestra Señora de la Purificación". En Solana e los Barrus la Elesia parroquial de "Santa María Magdalena" luci un Cristu en bronci, colocau sobri la torri el campanariu. La parroquia e "San Pedro de Alcántara" e la ciá e [[Cazris|Cazris]] muestra una talla hecha en 1967 cola figura el confesol de Santa Teresa e Jesús. El parqui d´El Rodeo tamién tiini un monumentu ebiu a Juan de Ávalos.

==Bibliugrafia==


ÁVALOS, JUAN DE (1993). "La España profunda: Ortega y Rocío Jurado", nel Boletín de la Rial Acaemia d´Estremaura e las Letras i las Artis, númeru IV, 1993, páhs. 134-140.


ÁVALOS, JUAN DE (1998). "Con la venia de la mesa", nel Boletín de la Rial Acaemia e Bellas Artis de San Fernandu, Nº 87, 1998, pahs. 63-66.

ÁVALOS, JUAN DE (2001). Juan de Ávalos, 90 años de un clásico: exposición-homenaje. Almendralehu. Centru Curtural Conventual de San Antonio, 20 de otubri-30 de noviembri. Ayuntamientu e Almendralehu.


BAZÁN DE HUERTA, MOISÉS (1996). Juan de Ávalos: su verdad creativa. Badahó. Hundación Caha e Badahó.

CORREA, FELCICIANO (2006). Juan de Ávalos, un ilustre picapedrero.
http://servicios.hoy.es/pg060708/prensa/noticias/Sociedad/200607/08/HOY-SOC-158.html

MATEO AVILÉS, ELÍAS DE (2001). La incomprendida soledad del escultor Juan de Ávalos. Málaga. Sarriá.


PRADOS DE LA PLAZA, FRANCISCO (1998). "Escultura de Cervantes por Juan de Ávalos para Boston", nel Boletín de la Rial Acaemia e Bellas Artis de San Fernandu, Nº 86, 1998, pahs. 279-289.


REPORTAJE. EL MUNDO (2001). Conversaciones íntimas con... Juan de Ávalos.http://www.el-mundo.es/magazine/2001/114/1007133379.html


TRENAS, JULIO (1978). Juan de Ávalos. Prólogo de Luis María Ansón. Valencia. Francisco Bargues Marcos. Testu en castellanu, ingrés i francés.

[[Category:Escurtoris]]
[[Category:Estremeñus]]
