'''Alceu''' (en [[luenga griega|griegu]] Ἀλκαῖος [[IPA|[ɑlkâjos]]]) hue un cantautol aristócrata [[Lesbos (Grécia)|lésbiu]].
[[File:Alcaeus (poet) - Project Gutenberg eText 12369.png|thumbnail|right|150px|Debuju Alceu]]

== Via ==
Las referéncias tocantis a la via Alceu se conocin por mé la su própia poesia, especialmenti la política. Alceu vivió en [[Mitileni]], en [[Lesbu]] pal sigru VI e. C. Pretenecia a una família aristócrata de la que se enpollinava i de la quala deprendió los valoris que la nobreza local representava. Su germanu Antiménida luchó conos babilónius i ena [[batalla la puenti]] contra [[Pítacu]]. Otru germanu suyu hue Ciqui. Tuvu amigus nobris, enque la su precupacion le venia cona crisi que corria la nobreza lésbia cona enposicion los governantis assolutus enas prencipalis ciais la isla. Alceu s’enfrontiló al bandu [[Mírsilu]] junta [[Pítacu]] pa derrocá-lo del poel. La traicion [[Pítacu]] hizu qu’Alceu tuviera que ahuyil pa [[Pirra]] andi hecharia en falta la via ricu, prevocandu la rompiura entre las dos famílias, la de [[Pítacu]] i la de [[Alceu]].

Endespuesinu, pal 590 e. C., [[Pítacu]] es ligiu ''αἰσυμνάτας'' la ciá. El poeta huyi al destierru i en [[Lídia]] s’alia con [[Aliati]]. Dende tierra lídia cabildaria conjuras contra el actual governaol [[Mitileni]], pero sin trumfu dengunu. La condicion la nobreza aristocrática decreci frenti a la nueva burguesia i las rehormas [[Pítacu]] i el partiu Alceu se va escarchandu, fracasu tras fracasu.

[[File:Alkaios Sappho Staatliche Antikensammlungen 2416 n1.jpg|145px|thumbnail|left|Alceu i Safu, en un ''kalathos'' áticu enhallau en Sicília (470 e. C.)]].

== Obra ==
Ena epoca alejandrina la charramandusca obra Alceu s’organizó en dies librus, cuyus namás se conoci con cierta segurança sel el primel d'ellus d’inus a [[Apolu]] i a las Nimfas. 

Ena obra Alceu se ven dos caras dun mesmu pueta: la del políticu que s’esgarra por drentu de la inpoténcia anti la situacion i la del vironderu qu’ahoga los aginus enas furrionas. [[Omeru]] i [[Arquílocu]] son referentis enas sus cancionis. 

Alceu escrevió en [[dialectu eólicu|eólicu]] lésbiu natural la su isla.
 
El estau la su obra está mu escarchau, de mó que essestin caquinus de longol variabri. La huerça los fragmentus conselvaus son de rezienti hallaura, proceentis de bichas papirácias. 

== Abreviaturas ==
Esti utol recebi l’abreviatura ''Alc.'' del su nombri latinizau ''Alcaeus'', d'alcuerdu con el catálogu el ''Liddell-Scott''.

== Bibliografia ==
* Safo-Poetas arcaicos, ''Lírica'', entrod., trad. i notas P. Rodríguez Adrados, Gredos, Mairil, 1982.
* Liddell H., G., Scott R., ''A Greek-English Lexicon'', Oxford, 1996.
* VV. AA., ''Antología de la poesía lírica griega'', entrod. i trad., Alianza, Mairil, 2001.

[[Category:Puesia]]
[[Category:Biugrafias]]
[[Category:Música de Grécia]]
[[Category:Líricus arcaicus]]
