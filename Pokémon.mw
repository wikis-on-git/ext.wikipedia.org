[[Archivu:Cosplay of Pikachu, Fanime 2015 (18125488996).jpg|miniaturadeimagen|'''Pikachu''', presonaxi prencipal i unu delos más anombraus]]
[[Archivu:International Pokémon logo.svg|miniaturadeimagen|'''Logu oficial''' entrenacional de Pokémon]]'''Pokémon''' e una saga multimeya que encetó nel añu 1995 col lanzamientu xaponés delos videoxuegus Game Boy '''Pokémon Coloráu''' i '''Pokémon Verdi''' (Orixinalmenti, ''Pocket Monsters: Red'' i ''Pocket Monsters: Green'' respeutivamente), los cualis llegarían dos añus endispués a [[América]] canteyaus en [[Luenga ingresa|ingrés]] i con pulas i múas adicionalis baxu´l nomi '''Pokémon Red Version''' i '''Pokémon Blue Version''' i en 1999 a [[Uropa]] i [[Oceania|Oceanía]] en deferentis luengas, incruyendu´l [[Luenga castellana|castellanu]] nel casu d´[[España]], ondi recibirían la denomación de '''Pokémon Edición Roja''' i '''Pokémon Edición Azul'''. Oguañu se trata d´una las marcas con más nombrayía´l mundu i la saga de videoxuegus más grandi, biendu vendíu los sus títulus en conxuntu '''368 millonis de copias''' ata oi.

Enque e mu anombrá polos sus xuegus, dessistin to tipu de produtus pretenecientis ala marca Pokémon: '''cartas colecionablis''', '''cacharritus''', '''peluchus''', '''pañus''' i otrus tipus d´achiperris comparantis. Amás, tien una '''seri d´animación''' que dendi 1997 tien emitías 23 rentonás cun total de 1000 episoyus.

== La su criyación ==

=== La nacenica ===
La criyación el conceutu "Pokémon" hue desenroá por '''Satoshi Tayiri''' (En xaponés, ''田尻 智'') por mó delas vivencias que tuvu de zagal chicu caçandu i axuntandu cocus nela alamea la ciá ena que passó la su moceá. Prencipiandu´l añu 1990, en tar delantri unus rapazis xugandu alas sus Game Boy, las esperiencias estas le hizun maxinar inseutus viaxandu por mé del '''Cordón Link''' que uñía dambas, lo que derivó nuna ideya dun xuegu nel que se puyeran caçar creaturas i entrecambia-las colos xugaoris que tamién lo tuvieran.

Nessi mesmu añu, presentó el su conceutu ala compañía videoxuegus '''Nintendo''', quienis alo primeru açabucarun ena su arrancaera, peru alogu decidirun de dar lus verdi al proyeutu. Satoshi tuvu a trebajar col su equipu los siguientis 6 añus cola ayúa de '''Shigeru Miyamoto''', diseñaor de videoxuegus talis comu '''Super Mario''' o '''The Legend Of Zelda'''. Endispués de probremas abondu i aconteceris que quasi rematan cola cancelación assoluta'l proyeutu, '''Pocket Monsters: Red''' i '''Pocket Monsters: Green''' huerun lanzaus al púbricu xaponés pala consola '''Game Boy'''.

=== El desenróu Pokémon Coloráu i Pokémon Verdi ===
El desenróu delos xuegus primerus hue aviau pola empressa Game Freak, una chiquenina desenroaora de videoxuegus creyá por '''Satoshi Tayiri''' que esmençó los sus andaris hiziendu xuegus pa NES i Game Boy. El proyeutu esti prencipió pal 1990 cun equipu duna puñá chica de trebaxaoris, encruyendu el propriu Tayiri i '''Junichi Masuda''', quien trebaxó comu componeor musical i programaor.

El xuegu tuvu criyándo-si al reor delos seis añus. En ser preguntau pol processu de cryación, Masuda, autual direutor la saga, dixu:

"''Al comiençu, éramus entovía una empresa nueva abondu. Estabamus namás unas poquinas pressonas, ansí que, obiamenti, non teniamus títulus sonaus abondu en Game Freak. Queriamus hazer xuegus que quixeramus, comu biembrus del equipu, xugar mesmu musotrus. Al empar precisabamus haze-lu comu compañía. (...) Teniamus de segura-mus, tamién, que Pokémon huessi un gran essitu.''"

Alogu acontina:

"''Non hue siempri un desenróu cenziellu. (...) Puímus acontinar en hiziendu xuegus pa otras compañías alo longu'l caminu mentres, al empar, biembrus que querían trebaxar en Pokémon en su tiempu libri delos otrus proyeutus implementaban las sus ideyas por mé de tóa la su enerxía creativa nel xuegu''"


[[Categoría:Juegus]]
