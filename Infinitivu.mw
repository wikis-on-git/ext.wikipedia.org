{{polacabihal}}
El '''infinitivu''' [[IPA|[ɪ̃ɱfiniˈtiβu]]] es una holma nominal el verbu que asseñala la aición sin tipu marca dengunu. El infinitivu de suyu está haltu de muchus valoris, pos éstus son pendientis dotras parabras a las que se subordina.

== Nombri ==
El nombri ''infinitivu'' procei del latín ''infinitiuus'' [[IPA|[ɪ̃ɱfiːniːˈtiːwʊs]]] que es [[carcu léssicu|carcu]] que hizun los gramáticus latinus del télminu griegu ''τὸ ἀπαρέμφατον'' [[IPA|[tò aparémp<sup>h</sup>aton]]] que literalmenti senifica “lo insinificabri”. Esta nomenclatura s’esprica pol caraiti indefiniu eno tocanti la aición que enas luengas crássicas tinia el infinitivu i qu'entavia se conselva nuna tupa luengas dogañu.

== El infinitivu en estremeñu ==
El infinitivu en [[luenga estremeña|estremeñu]] es ereeru el latinu, tuviendu holmas i usus comparantis. Se gasta pa marcal l’aición sin conotación denguna, nel cistu sintiu la parabra infinitivu, a la contra dotras holmas nominalis el verbu comu el [[gerúndiu]], el [[particípiu]], el [[atitivu]] u el [[agentivu]].

=== Morfologia ===
El estremeñu holma el infinitivu con el afiju sufijau ''-l'' tras la vocal atijanti el tema verbal. Namás dessistin holmas sincréticas con valol univelsal, sin destinguil tiempu u mó. Pa la vozi passiva dessisti una holma perifrástica, volución de la latina.

{| border="1" width="60%" style="text-align: center; vertical-align: middle;"
|-----
|  || 1l conj. || 2a conj. || 3l conj.
|-----
| vozi ativa || ama'''l''' || lambe'''l''' || hundi'''l'''
|-----
| vozi meya || ama'''l'''si || lambe'''l'''si || hundi'''l'''si
|-----
|vozi passiva || sel amau || sel lambiu || sel hundiu
|}

A la escontra del [[castú]], el estremeñu no pierdi la líquia de que le siguin pronombris: ''perdelsi, hincáltilu, esgalaçalmus''. No estanti, de que le siguin los pronombris qu’empiençan en ''l-'' (''-lu, -la, -lus, -las, -li, -lis'') el infinitivu premiti quatru holmas:
* ''Regulal''. El pronombri se desepara del verbu pol mé dun guioninu: ''canta'''l'''-lus, bibi'''l'''-lu, haze'''l'''-li''.
* ''Dissimilau vocalizau''. La ''l'' el infinitivu se vocaliza en ''-i'': ''canta'''i'''lus, bib'''i'''lu, haze'''i'''li''. No se debin conhundil conas holmas el emperativu prural, pos el contestu endirgará.
* ''Dissimilau reduziu''. La ''l'' el infinitivu se pierdi, queandu namás la del pronombri: ''cantalus, bibilu, hazeli''.
* ''Palatalizau''. El grupu ''ll'' palataliza prenunciándusi comu la ''ll'' en ''llavi'' u ''calli'': ''cantallus, bibillu, hazelli.'' Nestus casus s’escrebi juntu pa no conhundil cona holma en ''l-l'', que se prenúncia comu dos elis destintas.

=== Sintassi ===
Tien dos usus, sigún se gasti de holma subordiná u independienti.
* '''Infinitivu subordinau'''. Es la su hunción própia, gastándusi en oracionis subordinás de destinta naturaleza:
: ''Compretivu'': Es el télminu al qu’agura el verbu prencipal i s’entiendi comu nombri. Has la hunción de ojetu dreitu el verbu transitivu. V. gr.: ''quiu '''comel''', pueis '''salil'''''.
: ''Alverbial'': asseñala espetus cercustancialis la aición prencipal, comu la finaliá, la causa, el tiempu, ec. Nesti tipu costruicionis se favoreci, de que halta el subordinanti ''que'', las costrucionis concertás i no concertás. Va entroduziu pol una preposición comu ''de, pa, pol, a''. V. gr.: ''lo hagu '''pa''' tu '''estal''' bien''; '''''pol''' vusotrus '''malicial''' estamus assina''; '''''de estuyal''' s’apreba''; '''''con''' ellus '''recadalu''' basta''; ''mos dan larga enantis '''de''' '''llegal''' la calol;'' ''vinu '''a assiguralsi''' '''de''' tó '''dil''' bien''.
* '''Infinitivu independienti'''. Tien valoris regentis, puyendu huncional comu nombri u verbu. 
: ''Sujetu'': S’entiendi mas comu nombri, enhuncionandu ena oración comu sujetu. V. gr.: ''da gustu '''oyelti''', '''humal''' prejudica la salú''. La huerça sustantiva destus casus s’alvierti en que en ves en quandu está detelminau: '''''el andal''' abri la verea''. Nestus casus su valol es similal a izil '''''el andaeru''' abri la verea'', con [[atitivu]].
: ''Con valol yusivu''. Es própiu las frasis empressivas. Se costrui cona preposición ''a + inf''. quandu el sujetu es singulal u prural. V. gr.: '''''A estuyal''', prenda''; ''Vusotros, '''a limpial''' tó bien limpiu''. Quandu el sujetu es prural, sueli haltal la preposición pa dali mas énfasi, asseñalandu una ordin dreita, al mó emperativu: '''''portalsi''' i '''sel''' güenus = portaivus i sei güenus''.

== El infinitivu en griegu ==
La [[luenga griega]] cuentaba con un haci infinitivus pa ca tiempu i espetu, sigún las vozis. La gramática tradicional lo consiera un mó, junta con el [[endicativu]], [[emperativu]], [[sujuntivu]], [[potencial]] i el [[particípiu]].
 
=== Morfologia ===
El infinitivu griegu va alquiriendu sufijus dalcuerdu cona complejiá que vaiga tuviendu el tiempu i la vozi. Contri mayol seya la caraiterística temporal i moal, mas afijus sufijaus va a dil alquiriendu. Dessistin holmas infinitivu pa quatru tiempus i pa los tres mós. Tienin sufijus própius comu ''-εν'' u ''-αι'' que se van apellandu al tema temporal. La vocal atijanti es la ''ε''.

{| border="1" width="60%" style="text-align: center; vertical-align: middle;"
|-----
|  || Presenti || Huturu || Aoristu || Perfetu 
|-----
| vozi ativa ||λύε'''ιν''' ||λύσε'''ιν''' ||λῦσ'''αι''' || λελυκέν'''αι'''
|-----
|vozi meya ||λύεσθ'''αι'''|| λύσεσθ'''αι''' || λύσασθ'''αι''' || λελύσθ'''αι'''
|-----
|vozi passiva  || λύεσθ'''αι''' || λυθήσεσθ'''αι''' || λυθῆν'''αι''' || λελύσθ'''αι''' 
|}

== Sintassi ==
El infinitivu acupa en griegu dos lugaris quandu enhunciona de verbu, en posición subordiná u en posición independienti con valoris empressivus.

* '''Infinitivu subordinau'''. 
:Diacronicamenti, los infinitivus tienin veloquí estus valoris:
:: ''Enfinitivu presenti''. Asseñala simultaniá con el tiempu espressau ena oración prencipal, v. gr.: ''ἔφη δὲ Κῦρον ἄρχειν τοῦ λόγου ὥδε'' “dizia Ciru prencipial assín el su palramentu”.
:: ''Enfinitivu huturu'': Asseñala que l’aición trascurrirá nel momentu posteriol al de la prencipal, v. gr.: ''οὐκ ἔφη χρήσειν'' “non dizia que diba a hazel devinacionis”.
:: ''Enfinitivu aoristu''. Asseñala anterioriá al respetivi el tiempu la prencipal, v. gr.: ''τὴν Πυθίην λέγεται εἰπεῖν τάδε…'' “se dis que la Pítia bia dichu estas cosas…”.
:: ''Enfinitivu perfetu''. Asseñala resurtau nel momentu l’aición el tiempu la prencipal, v. gr.: ''ἐγὼ γὰρ ἡγοῦμαι μεγάλας μὲν αὐτὰς γεγενῆσθαι καὶ δεινὰς…'' “Pos yo consieru qu’essas [batallas] s’án güertu emportantis i dañinas”.

:Sincronicamenti, dalcuerdu con el espetu que puei marcal, el presenti asseñala una aición durativa, el aoristu puntual, el perfetu resurtativa i el huturu potencial.

:Holmalmenti, eno tocanti a la subordinación, el infinitivu puei dependel dun verbu u dun nombri, generalmenti aljetivu. En huendu pendienti dun verbu va sin conetol. V. gr.: ''Νομίζω καλῶς φρονεῖν'' “creu pensal bien” (infinitivu concertau); ''Νομίζω σε καλῶς φρονεῖν'' “Creu que tu piensas bien” (infinitivu inconcertau). En huendu pendienti dun aljetivu tapocu lleva conetol: ''ἡδὺ ἀκούειν'' “duci d’ascuchal”.

* '''Infinitivu independienti'''. Se da en oracionis parentéticas u empressivas i son usus secundárius, andi el infinitivu muestra una alejación del sistema nel que polo común s’enhalla. 
: ''Infinitivu con valol yusivu''. Alquiel valol empressivu, lo mesmu que en [[luenga estremeña|estremeñu]] u [[luenga castellana|castellanu]], quandu se quiel dal una ordin de holma menus direta. No se debin conhundil conos que son resurtau el enfonchaeru la parabra ''χρή''. ''Λέγειν, γυναῖκες'' “Palral, mujeres”.
: ''Infinitivu assolutu''. Se da en locucionis hechas que se entroduzin nel disculsu pa encraral u matizal al mó d’alvérbius. Están sustantivaus u preceeis pol ὡς moal i que alcuentran tamién equivalentis en [[luenga estremeña|estremeñu]]: ''ὡς εἰπεῖν'' “pol assín dizil”, ''ὡς φαίνεσθαι'' “al paicel”.
: ''Infinitivu escramativu''. Se da en escramacionis i es en tuitu comparanti a espressionis comu “hazel yo estu!”: ''ἐμὲ ποιεῖν τάδε''.

La gran bentaja la sintassi griega era el tenel en epoca crássica artículu craramenti deferenciau del demostrativu, lo qual le premitia crial muchas sustantivacionis. El infinitivu griegu, en tantu nombri, pia huncional de sustantivu verbal, lo qual se asseñalaba quasi siempri con el artículu τό declinándusi sigún la hunción el sintama:
* ''Nominativu'': ''αἰσχρὸν τὸ ὑβρίζειν'' “Está feu el sel sobérbiu”.
* ''Acusativu'': ''διὰ τὸ δεινὰ ποιεῖν'' “Pol hazel judicás”.
* ''Genitivu'': ''φροντίζειν κρεῖττον τοῦ λαλεῖν'' “Pensal val mas que barabeal”
* ''Dativu'': ''φρόνιμα τῷ φιλοσοφεῖν ῥίπτω'' “Hundeu cosas juiciosas con el filosofal”.

=== El infinitivu en griegu muelnu ===
El griegu muelnu perdió las holmas sintéticas la antígua luenga que sustituyó pol una sérii perífrasis cona preposición ''ἵνα'' "pa". Esta preposición esprimentó [[aféresi]], queandu ''να''. La holmulación queó tal que: ''verbu prencipal + να + sujuntivu''. V. gr.: ''μπορείτε να πιείτε'' “podís bibil”, ''θέλω να σε δω'' “quiu velti”. Es comparanti al infinitivu en [[ingrés]], ''I want '''to''' see you''. Esta auséncia d'infinitivu es un fenóminu común a tola [[ária lingüística balcánica]], que holma un conociu [[Sprachbund]].

== Infinitivu en luengas germánicas ==

El sufiju germánicu original pal infinitivu era ''-an''. En [[Luenga alemana|alemán stándard]] la terminación es ''-en'' (''-n'' pa angunus verbus basaus en raízis con -r u -l, comu "sammeln"). En [[luenga neerlandesa|neerlandés]] tamién. En [[luenga ingresa|ingrés]] l'infinitivu careci de sufiju i coincíi conas holmas de presenti menus la 3ª presona singulal. En esta luenga l'infinitivu nolmalmenti va precediu pol "to" menus quandu s'utiliza con ciertus verbus de sentiu modal (can, might, must...). Amás, en muchus usius en qu'en luengas romancis s'utiliza un infinitivu, l'[[luenga ingresa|ingrés]] hazi usiu el gerúndiu u holma en ''-ing'' (gerund). En [[Luenga alemana|alemán]] l'infinitivu en ''-en'' a menú va precediu pol "zu", equivalenti al ingrés "to", pero en menus casus qu'en ingrés. L'equivalenti [[luenga neerlandesa|neerlandés]] del "zu" alemán u el "to" ingrés es "te". Enas luengas nórdicas, lo mesmu qu'en [[Luenga suaba|suabu]], la ''-n'' la terminación infinitiva se pierdi i el sufiju l'infinitivu es ''-a'' u ''-e''. Enas luengas nórdicas tamién avezis l'infinitivu va precediu pol una parabra (''att'' en suecu, ''að'' en islandés u ''å'' en noruegu) que, pesi a sel equivalenti en usiu a menú al "to", "zu" u "te" d'otras luengas germánicas, coincíi cona conjunción que s'utiliza pa entroduzil las oracionis compretivas.

== El infinitivu en latín ==
La [[luenga latina]] gastó muchu de los infinitivus tal comu muestra el hechu de que premanecieran enas luengas romancis.

=== Morfologia ===
El infinitivu latinu cuentó con una morfologia destinta dalcuerdu cona vozi i el primitivu espetu, tuviendu holma pa los tiempus presenti i otra pal passau. Tuvu comu afijus pa costruil el infinitivu -''se'' pa la vozi ativa i ''-si'' pa la passiva. Pol mó el [[rotacismu]], nel infinitivu presenti essus sufijus passarun a prenuncialsi –''re'' i –''ri''. Gastaba comu vocal atijanti una ''-ā-'' pa la primel conjugación, una ''–ē-'' pa la segunda, una ''-ī-'' pa la quarta i una ''-ĕ-'' pa la tercera. Pa la passiva se gastó una holma perifrástica nel tiempu passau, pol mé el [[particípiu]] passau i el infinitivu el verbu ''sum''.

{| border="1" width="60%" style="text-align: center; vertical-align: middle;"
|-----
|  || Presenti || Passau
|-----
| vozi ativa ||amā'''re''' ||amauis'''se'''
|-----
|vozi passiva || amā'''ri''' || amātus esse 
|}

== Bibliografia ==
* Basile, N., ''Sintassi storica del greco antico'', Bari, 1998.
* Berenguer Amenós, J., ''Gramática griega'', Barcelona, Bosch, 2002<sup>37</sup>.
* Rubio Fernández, L., González Rolán., T., ''Nueva gramática latina'', Mairil, Coloquio, 1985.

[[Category:Holmas nominalis el verbu]]

[[als:Infinitiv]]
[[bg:Инфинитив]]
[[ca:Infinitiu]]
[[cs:Infinitiv]]
[[cv:Инфинитив]]
[[da:Infinitiv]]
[[de:Infinitiv]]
[[el:Απαρέμφατο]]
[[en:Infinitive]]
[[eo:Infinitivo]]
[[es:Modo infinitivo]]
[[fi:Infinitiivi]]
[[fr:Infinitif]]
[[he:שם הפועל]]
[[hr:Infinitiv]]
[[hu:Főnévi igenév]]
[[id:Modus infinitif]]
[[is:Nafnháttur]]
[[it:Infinito (modo)]]
[[ja:不定詞]]
[[la:Infinitivus (grammatica)]]
[[li:Infinitief]]
[[lt:Bendratis]]
[[nl:Infinitief]]
[[nn:Infinitiv]]
[[no:Infinitiv]]
[[pl:Bezokolicznik]]
[[pt:Infinitivo]]
[[ru:Инфинитив]]
[[simple:Infinitive]]
[[sk:Neurčitok]]
[[sr:Инфинитив]]
[[sv:Infinitiv]]
[[uk:Інфінітив]]
[[ur:مصدر (لسانیات)]]
[[yi:אינפיניטיוו]]
[[zh:不定式]]
