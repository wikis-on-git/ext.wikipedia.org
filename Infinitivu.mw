{{polacabihal}}
El '''infinitivu''' [[IPA|[ɪ̃ɱɸiniˈtiβu]]] es una horma nominal el verbu que asseñala la acion sin tipu marca dengunu. El infinitivu de suyu está haltu de muchus valoris, pos éstus son pendientis d'otras parabras a las que se subordina.

== Nombri ==
El nombri ''infinitivu'' procei del [[luenga latina|latín]] ''infinitiuus'' [[IPA|[ɪ̃ɱfiːniːˈtiːwʊs]]] que es [[carcu léssicu|carcu]] que hizun los gramáticus latinus del términu griegu ''τὸ ἀπαρέμφατον'' [[IPA|[tò aparémp<sup>h</sup>aton]]] que literalmenti senifica “lo insinificabri”. Esta nomenclatura s’esprica pol caraiti indefiniu eno tocanti la acion qu'enas luengas crássicas tenia el infinitivu i qu'entavia se conselva en una tupa luengas d'ogañu.

== El infinitivu en estremeñu ==
El infinitivu en [[luenga estremeña|estremeñu]] es ereeru del latinu, tuviendu hormas i usus conparantis. Se gasta pa marcal l’acion sin conotacion denguna, en el cistu sentiu la parabra infinitivu, a la contra d'otras hormas nominalis el verbu comu el [[gerúndiu]], el [[particípiu]], el [[actitivu]] o el [[agentivu]].

=== Morfologia ===
El estremeñu horma el infinitivu con el afiju sufijau ''-l'' tras la vocal atijanti el tema verbal. Namás essistin hormas sincréticas con valol universal, sin destinguil tiempu o mou. Pa la vos passiva essisti una horma perifrástica, volucion de la latina.

{| border="1" width="60%" style="text-align: center; vertical-align: middle;"
|-----
|  || 1l conj. || 2a conj. || 3l conj.
|-----
| vos ativa || ama'''l''' || lambe'''l''' || hundi'''l'''
|-----
| vos meya || ama'''l'''si || lambe'''l'''si || hundi'''l'''si
|-----
|vos passiva || sel amau || sel lambiu || sel hundiu
|}

A la contra del [[castú]], el estremeñu no pierdi la líquia de que le siguin pronombris: ''perdel-se, hincal-te-lo, esgalaçal-mos''. No estanti, de que le siguin los pronombris qu’enpiençan en ''l-'' (''-lo, -la, -los, -las, -le, -les'') el infinitivu premiti quatru hormas:
* ''Regulal''. El pronombri se dessepara del verbu por mé dun guioninu: ''canta'''l'''-los, bibi'''l'''-lo, haze'''l'''-le''.
* ''Dissimilau vocalizau''. La ''l'' el infinitivu se vocaliza en ''-i'': ''canta'''i'''-los, bib'''i'''-lo, haze'''i'''-le''. No se devin abarullal-se conas hormas el emperativu prural, pos el contestu endilgará.
* ''Dissimilau reduziu''. La ''l'' el infinitivu se pierdi, queandu namás la del pronombri: ''cantá-los, bibí-lo, hazé-le''.
* ''Palatalizau''. El grupu ''ll'' palataliza prenunciandu-se comu la ''ll'' en ''llavi'' o ''calli'': ''cantallus, bibillu, hazelli.'' En estus casus s’escrevi juntu pa no tracamundeá-lo cona horma en ''l-l'', que se prenúncia comu dos elis destintas.

=== Sintassi ===
Tien dos usus, sigún se gasti de horma subordiná o independienti.
* '''Infinitivu subordinau'''. Es la su huncion própia, gastandu-se en oracionis subordinás de destinta naturaleza:
: ''Conpretivu'': Es el términu al qu’agura el verbu prencipal i s’entiendi comu nombri. Has la huncion de ojetu diretu el verbu transitivu. V. gr.: ''quiu '''comel''', pueis '''salil'''''.
: ''Alverbial'': asseñala espetus cercustancialis la acion prencipal, comu la finaliá, la causa, el tiempu, ec. En esti tipu costrucionis se favoreci, de que halta el subordinanti ''que'', las costrucionis concertás i no concertás. Va entroduziu por una preposicion comu ''de, pa, por, a''. V. gr.: ''lo hagu '''pa''' tu '''estal''' bien''; '''''por''' vusotrus '''malicial''' estamus assina''; '''''de estudial''' s’apreva''; '''''con''' ellus '''recadá-lo''' basta''; ''mos dan larga enantis '''de''' '''llegal''' la calol;'' ''vinu '''a assegural-se''' '''de''' tó '''dil''' bien''.
* '''Infinitivu independienti'''. Tien valoris regentis, puyendu enfuncional comu nombri o verbu. 
: ''Sujetu'': S’entiendi mas comu nombri, enfuncionandu ena oracion comu sujetu. V. gr.: ''da gustu '''oyel-te''', '''humal''' prejudica la salú''. La huerça sustantiva d'estus casus s’alvierti en que en ves en quandu está determinau: '''''el andal''' abri la verea''. En estus casus su valol es conparanti a izil '''''el andaeru''' abri la verea'', con [[actitivu]].
: ''Con valol yusivu''. Es própiu las frasis enpressivas. Se costrui cona preposicion ''a + inf''. quandu el sujetu es singulal o prural. V. gr.: '''''A estudial''', prenda''; ''Vosotros, '''a limpial''' tó bien límpiu''. Quandu el sujetu es prural, sueli haltal la preposición pa da-le mas énfasi, asseñalandu una ordin direta, al mou emperativu: '''''portal-se''' i '''sel''' güenus = portai-vos i sei güenus''.

== El infinitivu en griegu ==
La [[luenga griega]] cuentava con un haci infinitivus pa ca tiempu i espetu, sigún las vozis. La gramática tradicional lo consiera un mou, junta con el [[endicativu]], [[emperativu]], [[sujuntivu]], [[potencial]] i el [[particípiu]].
 
=== Morfologia ===
El infinitivu griegu va alquiriendu sufijus d'alcuerdu cona conprejiá que vaiga tuviendu el tiempu i la vos. Contri mayol seya la caraiterística temporal i moal, mas afijus sufijaus va a dil alquiriendu. Essistin hormas infinitivu pa quatru tiempus i pa los tres mous. Tienin sufijus própius comu ''-εν'' o ''-αι'' que se van ajuntandu al tema temporal. La vocal atijanti es la ''ε''.

{| border="1" width="60%" style="text-align: center; vertical-align: middle;"
|-----
|  || Presenti || Huturu || Aoristu || Perfetu 
|-----
| vos ativa ||λύε'''ιν''' ||λύσε'''ιν''' ||λῦσ'''αι''' || λελυκέν'''αι'''
|-----
|vos meya ||λύεσθ'''αι'''|| λύσεσθ'''αι''' || λύσασθ'''αι''' || λελύσθ'''αι'''
|-----
|vos passiva  || λύεσθ'''αι''' || λυθήσεσθ'''αι''' || λυθῆν'''αι''' || λελύσθ'''αι''' 
|}

== Sintassi ==
El infinitivu acupa en griegu dos lugaris quandu enfunciona de verbu, en posicion subordiná o en posicion independienti con valoris enpressivus.

* '''Infinitivu subordinau'''. 
:Diacrónicamenti, los infinitivus tienin vé-lo equí estus valoris:
:: ''Enfinitivu presenti''. Asseñala simultaniá con el tiempu espressau ena oracion prencipal, v. gr.: ''ἔφη δὲ Κῦρον ἄρχειν τοῦ λόγου ὥδε'' “dizia Ciru prencipial assín el su palramentu”.
:: ''Enfinitivu huturu'': Asseñala que l’acion trascurrirá en el momentu posteriol al de la prencipal, v. gr.: ''οὐκ ἔφη χρήσειν'' “no dizia que diva a hazel adevinacionis”.
:: ''Enfinitivu aoristu''. Asseñala anterioriá al respetivi el tiempu la prencipal, v. gr.: ''τὴν Πυθίην λέγεται εἰπεῖν τάδε…'' “se dis que la Pítia via dichu estas cosas…”.
:: ''Enfinitivu perfetu''. Asseñala resultau en el momentu l’acion el tiempu la prencipal, v. gr.: ''ἐγὼ γὰρ ἡγοῦμαι μεγάλας μὲν αὐτὰς γεγενῆσθαι καὶ δεινὰς…'' “Pos yo consieru qu’essas [batallas] s’án güeltu enportantis i dañinas”.

:Sincrónicamenti, d'alcuerdu con el espetu que puei marcal, el presenti asseñala una acion durativa, el aoristu puntual, el perfetu resultativa i el huturu potencial.

:Hormalmenti, eno tocanti a la subordinacion, el infinitivu puei dependel dun verbu o dun nombri, generalmenti aljetivu. En huendu pendienti dun verbu va sin conectol. V. gr.: ''Νομίζω καλῶς φρονεῖν'' “creu pensal bien” (infinitivu concertau); ''Νομίζω σε καλῶς φρονεῖν'' “Creu que tu piensas bien” (infinitivu inconcertau). En huendu pendienti dun aljetivu tapocu lleva conetol: ''ἡδὺ ἀκούειν'' “duci d’ascuchal”.

* '''Infinitivu independienti'''. Se da en oracionis parentéticas o enpressivas i son usus secundárius, andi el infinitivu muestra una alejacion del sistema en el que polo común s’enhalla. 
: ''Infinitivu con valol yusivu''. Alquiel valol enpressivu, lo mesmu que en [[luenga estremeña|estremeñu]] o [[luenga castellana|castellanu]], quandu se quiel dal una ordin de horma menus direta. No se devin abarullal conos que son resurtau el enfonchaeru la parabra ''χρή''. ''Λέγειν, γυναῖκες'' “Palral, mujeres”.
: ''Infinitivu assolutu''. Se da en locucionis hechas que se entroduzin en el discursu pa encraral o matizal al mó d’alvérbius. Están sustantivaus o preceeius pol ὡς moal i que alcuentran tamien equivalentis en [[luenga estremeña|estremeñu]]: ''ὡς εἰπεῖν'' “por assín dizil”, ''ὡς φαίνεσθαι'' “al parecel”.
: ''Infinitivu escramativu''. Se da en escramacionis i es en toitu comparanti a espressionis comu “hazel yo estu!”: ''ἐμὲ ποιεῖν τάδε''.

La gran ventaja la sintassi griega era el tenel en epoca crássica artículu craramenti deferenciau del demostrativu, lo qual le premitia crial muchas sustantivacionis. El infinitivu griegu, en tantu nombri, pia funcional de sustantivu verbal, lo qual se asseñalava quasi que siempri con el artículu ''τό'' declinandu-se sigún la funcion el sintagma:
* ''Nominativu'': ''αἰσχρὸν τὸ ὑβρίζειν'' “Está feu el sel sobérbiu”.
* ''Acusativu'': ''διὰ τὸ δεινὰ ποιεῖν'' “Por hazel judicás”.
* ''Genitivu'': ''φροντίζειν κρεῖττον τοῦ λαλεῖν'' “Pensal val mas que barabeal”
* ''Dativu'': ''φρόνιμα τῷ φιλοσοφεῖν ῥίπτω'' “Hondeu cosas juiciosas con el filosofal”.

=== El infinitivu en griegu moernu ===
El griegu moernu perdió las hormas sintéticas la antígua luenga que sustituyó por una sérii perífrasis cona preposición ''ἵνα'' "pa". Esta preposición esprimentó [[aféresi]], queandu ''να''. La hormulacion queó tal que: ''verbu prencipal + να + sujuntivu''. V. gr.: ''μπορείτε να πιείτε'' “poeis bibil”, ''θέλω να σε δω'' “quiu vel-te”. Es conparanti al infinitivu en [[luenga ingresa|ingrés]], ''I want '''to''' see you''. Esta asséncia d'infinitivu es un fenómenu común a tola [[ária lingüística balcánica]], que horma un conociu [[Sprachbund]].

== Infinitivu en luengas germánicas ==

El sufiju germánicu original pal infinitivu era ''-an''. En [[Luenga alemana|alemán stándard]] la terminacion es ''-en'' (''-n'' pa angunus verbus basaus en raizis con ''-r'' o ''-l'', comu "sammeln"). En [[luenga neerlandesa|neerlandés]] tamién. 

En [[luenga ingresa|ingrés]] l'infinitivu careci de sufiju i coincii conas hormas de presenti menus la 3l pressona singulal. En esta luenga l'infinitivu normalmenti va preceiu pol "to" menus quandu s'utiliza con ciertus verbus de sentiu moal (''can, might, must''...). Amás, en muchus usius en qu'en luengas romancis s'utiliza un infinitivu, l'[[luenga ingresa|ingrés]] hazi usiu el gerúndiu o horma en ''-ing'' (''gerund''). 

En [[Luenga alemana|alemán]] l'infinitivu en ''-en'' a menú va preceiu por "zu", equivalenti al ingrés "to", pero en menus casus qu'en ingrés. L'equivalenti [[luenga neerlandesa|neerlandés]] del "zu" alemán o el "to" ingrés es "te". 

Enas luengas nórdicas, lo mesmu qu'en [[Luenga suaba|suabu]], la ''-n'' la terminación infinitiva se pierdi i el sufiju l'infinitivu es ''-a'' o ''-e''. Enas luengas nórdicas tamien a vezis l'infinitivu va preceiu por una parabra (''att'' en [[luenga sueca|suecu]], ''að'' en [[luenga islandesa|islandés]] o ''å'' en [[luenga noruega|noruegu]]) que, pesi a sel equivalenti en usu a menú al "to", "zu" o "te" d'otras luengas germánicas, coincii cona conjuncion que s'utiliza pa entroduzil las oracionis conpretivas.

== El infinitivu en latín ==
La [[luenga latina]] gastó muchu de los infinitivus tal comu muestra el hechu de que premanecieran enas luengas romancis.

=== Morfologia ===
El infinitivu latinu cuentó con una morfologia destinta d'alcuerdu cona vos i el primitivu espetu, tuviendu horma pa los tiempus presenti, huturu i otra pal passau. Tuvu comu afijus pa costruil el infinitivu -''se'' pa la vos ativa i ''-si'' pa la passiva. Por mó el [[rotacismu]], en el infinitivu presenti essus sufijus passarun a prenuncial-se –''re'' i –''ri''. Gastava comu vocal atijanti una ''-ā-'' pa la primel conjugacion, una ''–ē-'' pa la segunda, una ''-ī-'' pa la quarta i una ''-ĕ-'' pa la tercera. Pa la passiva se gastó una horma perifrástica en el tiempu passau, por mé el [[particípiu]] passau i el infinitivu el verbu ''sum''.

{| border="1" width="60%" style="text-align: center; vertical-align: middle;"
|-----
|  || Presenti || Passau
|-----
| vos ativa ||amā'''re''' ||amauis'''se'''
|-----
|vos passiva || amā'''ri''' || amātus esse 
|}

== Bibliografia ==
* Basile, N., ''Sintassi storica del greco antico'', Bari, 1998.
* Berenguer Amenós, J., ''Gramática griega'', Barcelona, Bosch, 2002<sup>37</sup>.
* Rubio Fernández, L., González Rolán., T., ''Nueva gramática latina'', Mairil, Coloquio, 1985.

[[Category:Holmas nominalis el verbu]]
