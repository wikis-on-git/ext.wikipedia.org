En griegu, '''Ἀρχίλοχος'''. Sordau i cantautol hóniu, pioneru la [[lírica griega arcaica]].


== Via ==
Son poquinus los endirguis concernientis a la via desti antíguu pueta, la huerça dellus proceentis de los sus própius testus. 
Tuvu nacéncia ena isla cicládica [[Paru]], en prenu [[mari Eheu]] nel 680 e. C. Su pairi hue Telesicli, nobri hóniu, i su mairi una escrava trácia. La su família bia participau ena colonización de [[Tasu]], isla rica en oru al norti el Eheu, hunta las costas trácias, bicha velallí desarrollá pol agúriu délficu.

Hurgau pola probécia i, quiziá tamién, pol charabascas con quien le prometió a su iha en casamientu, Licambi, sigún s’entrivé enas sus cancionis (88, 90), dehuyó de Paru i s’enroó enos runchaerus contra los trácius cumu sordau réziu i entelihenti (6). Esti sedria el ofíciu que le sustentó (2). En trebahandu cumu mercenáriu pa [[Tasu]] i pal [[mari Negru]], tuvu mu mala canuhia i la poca chamba le llevó a guarreal enas sus cancionis a los compañerus (79, 67b) i hata, velaí, a la própia isla (18, 54).
 
Contra el que huera piu sel el su suegru, Licambi, i contra su iha tamién pegó levantihus. A lo vistu enas sus cancionis, Licambi le bia prometiu a Arquílocu en matrimoñu a su iha Neobuli, peru a la final se desaculó. El ton aguarreanti dessas cancionis i la sonaha que cobró la família nel su tiempu hizun a pairi i iha suicidalsi.

Arquílocu murió al reol el 640 u el 645.


== Obra ==
Arquílocu hue frutu el su tiempu. Los menumentalis puemas épicus perdierun emportáncia anti una mentaliá coscienti del chambu los valoris i la demuación el pensamientu inescapás d’acetal ena via cotidiana los princípius oméricus. S’estilaba la canción lihera con motivu celebración en furrionas, fiestas localis i otrus rehuihus, assinque la puesia alquiria un holmatu brevi. Arquílocu cautivó destintus hénirus de la canción lírica, dendi el yambu a la elehia, passandu pol pie trocaicu, escrebieru balburdosu que sigrus endispués siguiria [[Oráciu]].

De la su produción, nu se conselvan puemas enterus, sinu apeninas unus quantinus de velsus siguius u cachinus dellus. Escrebió en dialeutu hóniu, anque dominaba tamién la luenga trácia. El su estilu s’ascrebi al arcaicu, con periodus cortinus i gustu polas opusicionis, nuna luenga crara de sintassi simpri.


== Bibliografia ==
* Fränkel H., ''Poesía y filosofía de la Grecia Arcaica'', trad. Ricardo Sánchez Ortiz de Urbina, Visor, Mairil, 1993.

[[Category:Música de l'Antígua Grécia]]
[[Category:Líricus arcaicus]]
[[Category:Puesia]]

[[bg:Архилох]]
[[ca:Arquíloc de Paros]]
[[cs:Archilochos]]
[[de:Archilochos]]
[[el:Αρχίλοχος]]
[[en:Archilochus]]
[[es:Arquíloco]]
[[et:Archilochos]]
[[fi:Arkhilokhos]]
[[fr:Archiloque]]
[[he:ארכילוכוס]]
[[hu:Arkhilokhosz]]
[[is:Arkílokkos]]
[[it:Archiloco]]
[[ja:アルキロコス]]
[[ka:არქილოქე]]
[[ko:아르킬로코스]]
[[lv:Arhilohs]]
[[nl:Archilochus (dichter)]]
[[no:Arkilokos]]
[[pl:Archiloch]]
[[pt:Arquíloco]]
[[ro:Arhiloh]]
[[ru:Архилох]]
[[sh:Arhiloh]]
[[sv:Archilochos]]
[[tr:Arkhilokhos]]
[[uk:Архілох]]
