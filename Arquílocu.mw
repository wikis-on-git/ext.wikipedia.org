[[File:Archilochus 01 pushkin.jpg|thumb|200px|right|Bustu atribuiu a Arquílocu]]
Arquílocu, en [[luenga griega|griegu]] '''Ἀρχίλοχος''' [[IPA|[arˈk<sup>h</sup>ílokos]]], hue un soldau i cantautol [[Jónia|jóniu]], lanteru ena [[lírica griega arcaica]].


== Via ==
Son poquinus los endilguis concernientis a la via d'esti antíguu poeta, la huerça d'ellus proceentis de los sus própius testus. 
Tuvu nacéncia ena isla cicládica [[Paru]], en prenu [[mal Egeu]] en el 680 e. C. Su pairi hue Telesicli, nobri jóniu, i su mairi una escrava trácia. La su família via participau ena colonizacion de [[Tasu]], isla rica en oru al norti el [[mal Egeu|Egeu]], junta las costas trácias, colonizacion que, vé-la ellí, aconteció barruntá por un agúriu délficu.

Ahinchonau pola probécia i, quiciá tamien, por quimeras con quien le prometió a su ija en casamientu, Licambi, sigún s’entrevé enas sus cancionis (88, 90), dehuyó de Paru i s’enroó enos luchis contra los trácius cumu soldau réziu i enteligenti (6). Esti era el ofíciu que le sustentó (2). En trebajandu comu mercenáriu pa [[Tasu]] i pal [[mal Negru]], tuvu mu mala canogia i la poca suerti le llevó a guarreal enas sus cancionis a los compañerus (79, 67b) i hata, vé-la í, a la própia isla (18, 54).
 
Contra el que huera piu sel el su suegru, Licambi, i contra su ija tamien levantó farsu. A lo vistu enas sus cancionis, Licambi le via prometiu a Arquílocu en matrimoñu a su ija Neobuli, pero a la final se desaculó. El ton aguarreanti d'essas cancionis i la sonaja que cobró la família en el su tiempu hizun a pairi i ija suicidal-se.

Arquílocu murió al reol el 640 o el 645.


== Obra ==
Arquílocu hue frutu el su tiempu. Los menumentalis poemas épicus perdierun enportáncia anti una mentaliá coscienti del cámbeu los valoris i la muacion el pensamientu incapás d’acetal ena via cotidiana los prencípius oméricus. S’estilava la cancion ligera con motivu celebracion en furrionas, fiestas localis i otrus rehuijus, assinque la poesia alquiria un hormatu brevi. Arquílocu cautivó destintus génerus de la cancion lírica, dende el [[yambu]] a la elegia, passandu pol pie trocaicu, escrevieru que sigrus despues siguia [[Oráciu]].

De la su producion, no se conselvan poemas enterus, sino apeninas unus quantinus de versus siguius o cachinus d'ellus. Escrevió en dialectu jóniu, enque dominava tamien la léngua trácia. El su estilu s’ascrevi al arcaicu, con periodus cortinus i gustu polas oposicionis, en una léngua crara de sintassi simpri.

== Bibliografia ==
* Fränkel H., ''Poesía y filosofía de la Grecia Arcaica'', trad. Ricardo Sánchez Ortiz de Urbina, Visor, Mairil, 1993.

[[Category:Música de l'Antígua Grécia]]
[[Category:Líricus arcaicus]]
[[Category:Puesia]]
