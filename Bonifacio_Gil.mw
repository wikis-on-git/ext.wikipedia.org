'''Bonifaciu Gil''' jue un musiculogu y folklorista [[La Rioja|riojanu]] de nacencia y [[Estremaúra|estremeñu]] d'adopción. Tuvu nacencia en [[Santo Domingo de la Calzada]], en 1898, y murió en [[Madril]], en 1964. 
De chiquininu jue cantol nel coru el conventu San Franciscu nel su lugal natal, ispiertandu en él una verdaera vocación pol folklori, que más tardi estuvu patenti nel su serviciu nel Ejércitu cumu educaol musical en Burgus. A los venticincu añus ganó con nº 1 las oposicionis a Músicu Milital del Ejércitu, y lo mandarun pa [[Badahó|Badajó]]. 
Apasionáu pol folklori y mostrando siempri inquietúis jaðia proyectus musicalis, en 1927, junda el Conservatoriu [[Badahó|Badajó]], en el qu'ejerci cumu Directol y professol d'[[Armonía]], y tamién essi mesmo añu cría l'Orfeón de la ciá. 

Integráu ya ena vía social y cultural pacensi, Bonifacio Gil esmienza a jolmal parti del [[Centro de Estudios Extremeños]], jiðiendu un trebaju recopilación con mas d'ochocientus cantaris popularis y romancis d'[[Estremaúra]]. Es assina cumu Don Bonifaciu Gil se muestra acontinaol de los folkloristas estremeñus del S XIX contandu siempri con ayúa d'istitucionis púbricas movías pol cierta sensibilización social sobre la necessiá la recogía y estuyu los materialis folklóricus.
 
D. Bonifacio Gil vivió ventitrés añus en [[Estremaúra]]. La su deicación al folklori estremeñu está refrejá en una gran lista pubricacionis. Más, por encargu el Instituto Español de Musicología , acometió lo que pol antocis se denominó “Missionis Folklóricas” : acorrió varias provincias y llega a arrejuntal más de dos mil cantariss recogíus en distintus cancionerus, talis cumu el Cancioneru 'e [[Província e Graná|Graná]], el de [[Província e Ciá Rial|Ciá Rial]], el de [[Província e Cadis|Cadis]] y el de [[Província e Toleu|Toléu]]. 

Amás del su trebaju recopilación y pubricación de cancionerus, tamién s'intresó pol angunus aspectus monugráficus del Folklori: infantil, taurinu, del campu, históricu, de [[Naviá]]...
