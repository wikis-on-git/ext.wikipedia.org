{{Infobox idiomas|nombri=Catalán|nombriautótonu=''Català'' i Valencià
|Imagin=[[File:Domini lingüístic català.png|300px|right]]
|algotrasdenominacionis=
|estaus=[[España]], [[Francia]], [[Andorra]], [[Italia]] (Alghero)
|palrantis= 10 millonis
4,2 millonis comu lengua materna
|p1= |p2=-
|crassificación=Lengua ocitanu-romanci
|família=[[Luengas induropeas]]<br />
&nbsp;[[itálicu]]<br />
&nbsp;&nbsp;[[italu-faliscu]]<br />
&nbsp;&nbsp;&nbsp;Sugrupu ociental<br />
&nbsp;&nbsp;&nbsp;&nbsp;Grupu Galu-Ibéricu<br />
&nbsp;&nbsp;&nbsp;&nbsp;&nbsp;Grupu Ocitanu-romanci<br />
&nbsp;&nbsp;&nbsp;&nbsp;&nbsp;&nbsp; '''Catalán-valencianu-baleal'''<br />
|pais=[[España]] ([[Cataluña]], [[Islas Balearis]], [[Comunidá Valenciana|Valencia]]), [[Andorra]]
|regulau= Enstitutu d'Estuyus Catalanis, Academia Valenciana la Luenga
|iso1=ca
|iso2=ca
|sil=cat}}

El '''catalán''', llamau '''''català''''' polo regulal i '''''valencià''''' nel [[Comunidá Valenciana|País Valencianu]], es la lengua romanci propia de [[Cataluña]], la [[Cataluña Norti]] ([[Fráncia|Francia]]), la faxa orental del [[Aragón]], el [[Comuniá Valenciana|País Valencianu]], la [[Islas Balearis]], El [[Carchi]] (''El Carxe,'' pequeñu puebru dela [[Región de Múrcia|Región de Murcia]] repobrau por valencianus), la cidá d'[[Alguer]] ([[Cerdeña]], [[Itália|Italia]]) i el Prencipau d'[[Andorra]], huendu mesmamenti habrau por angunus cientus de milis de palrantis naturalis qu'án emigrau a otras regionis (la más soná es Argentina, con unus 150.000-200.000 palrantis).

Ogañu cuenta con 10.000.000 de habrantis, huendu la lengua materna de pocu más de 4.000.000 dellus.

== Classificaeru ==
La classificación del catalán endrentu dela familia de lenguas romancis (i, por tantu, delas lenguas induropeas) á síu un tema a tentu'l que s'ai descutíu muchu alo longu dela estoria, huendu mu polémicu por mó delos enteressis políticus que pulan alreol dela lengua catalana. Tradicionalmenti ai síu classificá endrentu delas lenguas galu-romancis, peru más pa tiempus de pacá s'á muau essa consideración, quixendu assitiá-la más bien entri las lenguas galu-romancis (huendu'l [[Luenga francesa|francés]] la que tien más renombrança) i las lenguas iberu-romancis (castillanu, astul-leonés i gallegu-portugués). Ala final, desquitandu alos que consideran qu'es una variedá del sistema lengüísticu ocitanu-catalán, la filología románica ai decedíu clasificá-la comu una lengua endependienti endrentu dela familia [[ocitanu-romanci]], un apartiju creau pa classifical con conocimientu al ocitanu i al catalán, en assitiándu-lus entremeyu delas lenguas galu-romancis i las lenguas iberu-romancis.

== Estoria ==

==== Los primerus passus: nacencia i desparramancia ====
El catalán tien nacencia a partil del desenroamientu'l latín vulgal duranti l'Alta Edá Meya (siegrus V-XI) ena llamá Marca Ispánica del [[Imperiu Carolingiu]], región qu'ogañu preteneci al norti de Cataluña. Por tantu, es una lengua que se horma ala par que las otras lenguas romancis dela península ibérica, encruía la simienti'l estremeñu, el astul-leonés. Enos primerus siegrus de vida, el catalán es quasi que endestinguibli del ocitanu, enque a pocu a pocu dirá desenroandu rasgus bastanti deferentis. 

Los primerus testimoñus de catalán escrevíu sonin del siegru IX, anque'l primel decumentu oficial en catalán es ''les Homilies d'Organyà'', del siegru XIII. Pocu endispués, nel añu 1229, el rei [[Jaume I]] conquista Mallorca delos mosulmanis i la isla es repuebrá liquiamenti por catalanis del nor-esti que llevan con segu la lengua catalana alas islas Balearis i alas islas [[Pitiusas]]. Nel 1232 tien nacencia [[Ramon Llull]], teólogu mallorquín que sedrá'l primel autol de renombrança n'escrevil en catalán a tentu d'assuntus de qu'antoci namás s'escrevía en latín (filosofía, cencia, religión...), dandu valol i esparramancia ala lengua catalana enos ambientis cultus. Entri'l 1229 i el 1245 la [[Corona d'Aragón]] conquista lo qu'ogañu es el País Valencianu i lo repuebra con colonus llegaus dela Cataluña ocidental i d'Aragón. A caberus del siegru XIII i escomiençus del XIV son conquistás [[Sicília|Sicilia]], [[Cerdeña]], [[Nápoli]] i angunas regionis de [[Grecia]] (''Neopàtria''). Sin embargu, el catalán namás raigará qu'en Alguer, una cidá dela isla de Cerdeña puebrá auténticamenti por catalanis.  

==== El siegru d'oru ====
Ata'l siegru XIV los poetas catalanis, valencianus i mallorquinis echavan poesía n'ocitanu, pos era la lengua de coltura n'esta rama dela literatura i era una lengua mu comparanti al catalán, quasi que endistinguibli aliquandu. No estanti, el prestigiu'l ocitanu esmiença a mengual a partil dela Batalla de Muret, nel 1213, i l'ocitanu qu'escrivin los trovadoris es de ca ves más acatalanau. Pal siegru XV la Guerra Cevil Catalana hadrá que'l centru de poel dela Corona d'Aragón ajorri pala cidá de Valencia, ondi aujetea la voluntá de desapartal por compretu'l catalán del ocitanu. Alo primeru, los poetas valencianus escrevirán nun catalán (o valencianu, sigún se mienti) enllenu d'ocitanismus. Es [[Ausiàs March]] (1400-1459) el primel autol renombrau que conseguirá la separación assoluta d'estas dos lenguas, en abandonandu la enfrujencia provençal i hundandu la literatura veramenti catalana, que vivirá n'esti siegru el su siegru d'oru, mentau tamién "'''el''' '''siegru d'oru dela literatura valenciana'''", nel que son escrevías angunas delas obras de más calidá i renombrança avías en catalán, comu'l «[[Curial e Güelfa]]», el «[[Tirant lo Blanc]]» ("Tirandu lo brancu"), «[[l'Espill]]» ("l'Espeju») o la poesía de [[Joan Roís de Corella]] i la Corona d'Aragón descogi'l catalán comu lengua almenistrativa.  

==== Espiença la descadencia ====
A caberus del siegru XV escomiença la descadencia estórica dela lengua catalana por mó duna haci de causas. La primerita es que en 1412 la Corona d'Aragón múa de governantis, agarrandu'l poel la casa Trastámara, una dinastía que, anque es castillana, respeta'l catalán. No estanti, cona unión delas coronas d'Aragón i Castilla —aluegu'l casamientu d'[[Isabel I|Isabel la Católica]] i [[Herrandu II|Herrandu II d'Aragón]]— espiença'l castellaneu dela corti d'Aragón i del'aristocracia catalana. Ala ves, angunus escrivientis catalanis, atraíus pola literatura castillana'l siegru XVI, abandonarán el catalán i escomençarán a escrevil ena lengua de Castilla. En tercer lugal, la desparramancia dela empremiora, un enventu de rezién, hadrá que la huerça delas obras escritas nel mercau estén en castillanu. I pa arrematal con tó estu, nel siegru XVII Cataluña perdi las comarcas del Rosselló, el Vallespir, l'Alta Cerdanya i el Conflent, que quearán drentu de [[Francia]] i sufrirán un processu mu violentu d'acolturación i francesseu, en perdiendu-si quasi que por compretu'l catalán acullá los [[Pirineus]].    

==== Las políticas contra'l catalán ====
Muchus académicus ain vistu los siegrus XVI, XVII i XVIII comu una epoca d'assoluta descadencia dela lengua catalana. Sin embargu, ai que corregil essa visual tan típica, pos anque es ciertu que la literatura catalana n'essus siegrus es escassa, la genti corrienti siguió palrandu-lu pandi era típicu hazé-lu (anque ya estava prebíu i presseguíu ena Cataluña Norti). 

Nel añu 1700 estalla la Guerra de Sucessión entri los partidarius delos Borbonis i los partidarius delos Habsburg. La Corona d'Aragón afiará'l bandu delos "austrias", lucheandu contra los Borbonis i el su proyeutu centraleru, que quearía los territorius dela Corona d'Aragón sinas sus leis propias, entri otras cosas. En acabal la guerra, los Borbonis salin venceoris, i, en huendu mu vengarosus, tentarán desseguía d'acogotal los territorius que vían síu enemigus. L'añu 1715 el rei Helipi V aprueva los Decretus de Nueva Planta, una haci de leis orientás a eschorchal jurídicamenti los territorius dela Corona d'Aragón, achacinandu tamién los sus costumbris i lenguas. Catalunya, Valencia, las Balearis i Aragón se quearán sin derechu propiu i, en general, sin los llamaus "previlegius", qu'eran mu emportantis palas gentis d'aquel tiempu. El catalán desapareci dela vida púbrica, huendu sustituíu auténticamenti pol castillanu, nueva lengua del'almenistración púbrica, la justicia, l'enseñança, la Iglesia, etc. L'ojetivu eno tocanti ala lengua era liquiamenti sustituil el castillanu pol catalán ena sociedá catalana, valenciana, baleal... Helipi V mandó alos huncionarius castillanus qu'aballarun a Cataluña, Valencia, Mallorca, etc. "''[poner] el mayor cuidado en introducir la lengua castellana, a cuyo fin dará las providencias más templadas y disimuladas para que se consiga el efecto, sin que se note el cuidado."'' 

Toas las disponiúras estas contra'l catalán no tuvun un efeutu imediatu, en vistu que la genti acontinó a habral la su lengua mairi, sin hazel muchu assuntu delas leis. Sin embargu, velaquí emprencipia'l henómenu dela digrossia enos territorius catalanófonus dela península: el castillanu sedrá la lengua'l poel i la coltura, la lengua "deseabli", mentris que'l catalán sedrá la lengua'l puebru, una lengua de fabetus. Esta sitación, en pesal de tolos ententus pa canteá-la, entovia dessisti ogañu, enque las hormas en que s'espressa no son tan derechas i presenteras.

'''La ''Renaixença'' catalana'''

A primerus del siegru XIX la burguesía catalana palra i promuevi'l castillanu entovía, peru la su nessecidá de crial un mercau enternu huerti i un movimientu social i políticu liquiamenti catalán pa afial mejol los sus enteressis en Madril hadrá qu'agarri un tiraeru más catalaneru, en precisandu del recuperamientu dela lengua catalana comu lengua de prestigiu i el surgimientu duna corrienti literaria catalana moerna. Es la epoca'l romanticismu i, endrentu d'esti, enverneci la Renaixença (''Renacencia'') catalana a partil de la espubricación dela poema "''Oda a la Pàtria''" de Bonaventura Carles Arribau. La Renaixença se sostribará nel recordaeru dun passau supuestamenti perfeutu, dela coltura mediaval catalana i delas obras crássicas dela literatura catalana, ala par que s'ententa promovel la conocencia i el gastu del catalán ena sociedá moerna, golviendu-si un ojetivu mu emportanti el normaeru dela lengua pa concedel desparramá-la mejol. 

El concussu delos Juegus Frolerus (''[[Jocs Florals]]'' en catalán) premiti ala sociedá catalana conocel una tupa de nuevus escrivientis mu güenus. En poesía se destacan Bonaventura Carles Aribau, Manuel Milà i Fontanals, Joaquim Rubió i Ors i Jacint Verdaguer i Santaló; en teatru, Josep Robrenyo, Àngel Guimerà, Narcís Oller, Frederic Soler ("el Pitarra"), Víctor Balagueren; i en prosa, Antoni de Bofarull i Narcís Oller mesmu.

El catalán vivi un creceeru que hazi ilusión, peru entovia no tien los feitíus hormalis duna lengua moerna. Ca escrivienti gasta l'ortografía que más le peta, la lengua palrá está enllenita de castellanuras i no dessistin dizionarius serius pala genti consejal-si. Ena segunda metá'l siegru XIX surgi'l enterés por dal al catalán una norma ortográfica i unus criterius a tentu'l vocabulariu qu'ai qu'usal i el qu'es "vulgal" o "castellaneu". El pressonagi más emportanti del normaeru'l catalán es [[Pompeu Fabra]], ideólogu dela normativa ortográfica'l catalán moernu qu'entovia se gasta ogañu, aprová nel añu 1913 enas ''Normes Ortogràfiques'' espubricás pol [[Estitutu d'Estuyus Catalanis]]. 

==== La ''Renaixença'' valenciana ====
Nel País Valencianu la Renaixença discurri más a pocu a pocu, peru mesmamenti tien mucha emportancia endrentu dela sociedá valenciana. Poemus dizil que tien nacencia cona espubricación del poema ''Lo somni'' de Vicente Salvà. A partil d'essi hechu esmençará a crecel l'enterés pola literatura crássica valenciana i pola lengua valenciana del momentu, huendu espubricau nel añu 1839 un dizionariu valencianu-castillanu. Pala metá'l siegru XIX angunus escrivientis (Wenceslao Querol, Teodor Llorente, Constantí Llombart) espiençan a echal literatura en valencianu, dandu nacencia ala final al periódicu ''Lo Rat Penat'' ("el murciégalu") en 1874. En 1878 se hunda un bandu coltural valencianeru qu'agarra tamién el nombri'l periódicu i que celebrará concussus literarius (''los Jochs Florals''), chalras, atividais... i sostribará económicamenti la criación literaria en valencianu. No estanti, n'esta associación no avía tranquileza denguna, pos endrentu della convivían dos tiraerus afrentaus, que reñían de continu: por un lau, el bandu conservanti, hormau por aristócratas i burguesis que tenían al valencianu comu una lengua liquiamenti folclórica i afiavan l'españoleu; por otru lau, el bandu progressista, cuyus biembrus eran valencianu-palrantis umildis con voluntá de mual la sitación dela lengua valenciana i de revindical el valencianismu. Estus últimus acibierun nel siegru XIX las alabancias dunus pocus de valencianerus, huendu'l más sonau Joan Fuster. La rotura reonda delos dos bandus i la hundación d'algotras associacionis supón la nacencia del valencianismu políticu.

== Muestra testual ==

''El català és una llengua romànica parlada per gairebé 9 milions i mig de persones al món. Els límits del domini lingüístic inclouen Catalunya, el País Valencià (a excepció d'algunes comarques), les Illes Balears, [[Andorra]], la Franja de Ponent (Aragó), la ciutat de l'Alguer (a l'illa de Sardenya, Itàlia), la Catalunya del Nord (95% del Departament dels Pirineus Orientals, França) i el Carxe, un petit territori de Múrcia poblat per modernes migracions de valencians. El domini lingüístic, amb una superfície de 59.905 km² i 12.805.197 d'habitants (2006), inclou 1.687 termes municipals, 9 dels quals tenen només una part minoritària catalanoparlant.''

== Vel tamién ==
* [[Luenga valenciana]]

[[Category:Luengas d'España]]
[[Category:Luengas de Fráncia]]
[[Category:Luengas d'Itália]]
[[Category:Luengas d'Aragón]]
