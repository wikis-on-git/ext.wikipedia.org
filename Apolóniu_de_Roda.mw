'''Apolóniu''' (en [[luenga griega|griegu]] ''᾿Απολλώνιος'', [[IPA]] [apoʟːɔ́ːnios]) hue un pueta, filólogu i bibliotecáriu el sigru III e. C.

== Via ==
Las enteracionis tocantis a Apolóniu s’estrain de várias huentis, dos ''Vitae'' que vinian conos manuscritus, la entrá ena ''[[Suda]]'' i un papiru con bibliotecárius [[Alejandria]].

Apolóniu tuvu nacéncia ena ciá d’[[Alejandria]] a finalis el sigru IV u prencípius el III, embaju la dinastia los Tolomeus. Hue iju dun tal Síleu u Íleu i de Rodi. 

La tradición lo has discípulu el tamién pueta i filólogu [[Calímacu]]. De nuevu compusu la su gran obra, los ''Argonautica'', anque tuvu nula acogia pol parti el púbricu: Apolóniu ofreció una letura púbrica la su obra en [[Alejandria]] otuviendu guarreu i manchón pol parti los sus vizinus i otrus puetas qu’assestierun. Avejinainu aballó pa [[Roda]], andi se hizu cona ciaania ródia, alquieriendu el moti de ''Ῥόδιος'', sobrinombri con el que mas comunmenti se le conoci ('''Apolóniu el Ródiu''' u '''de Roda''') pol mó la fama que ganó. Trebajó ena isla comu maestru i acontinó puliendu la su obra i compusiendu nuevus puemas. Una segunda letura la su epopeya l’atorgó grandi renombri pallí. 

Aprovechandu la fama, gorvió a [[Alejandria]] i allina hue sucessol de [[Erastóteni]] nel cargu diretol la biblioteca, bichu que hizu con unos trenta añus, i amás hue endirgaol el huturu rei. Quiziá los agarris pol mé el su professol i referenti, [[Calímacu]], favorecierun que rigiera el [[Museu]] con tanta prematuriá. Allí estaria hata la su muerti. Lo intierrarun junta la tumba el su maestru [[Calímacu]].

== Obra ==
[[File:Argo.jpg|thumb|left|150px|Inlustración la navi "Argu".]]
La puesia que queó Apolóniu i que mijol trató el tiempu hue sus ''Argonautica'', traduzius comu ''Argonáuticas''. L’obra es un puema [[épica|épicu]] que relata la estória [[Jasón]] i los sus marinerus a bordu la navi "Argos" en cata el pelleju dorau. Los filólogus alejandrinus posterioris manujearun dos eicionis l’obra, quiziá las correspondientis a la primel eición que hizu en [[Alejandria]] i de la que no consiguió las parmas el auditóriu i la segunda, alimá, hecha pa [[Roda]], anque tamién puun bel siu cópias de destinta epoca.
 
A Apolóniu l’apetaba el escrebieru etiológicu, lo mesmu que a [[Calímacu]], de mó que compusu angunas hundacionis ciá paí, conas que muestraba el su sabel eruditu. Se conocin pol mé dangunus caquinus conselvaus i referéncias que escrebió una hundación de [[Náucrati]], [[Nidu]], [[Caunu]], de la su ciá natal, [[Alejandria]] i tamién la que le brindaria la ciaania i fama, la de [[Roda]]. Se l’atribui tamién una de [[Lesbu]], anque de duosa autoria.
 
Se conselvan unus caquininus en velsus coliámbicus sobri [[Canobu]], ciá [[Egitu|egícia]].
Un epigrama guarreru se conselva tamién, un dísticu contra su professol [[Calímacu]] que, pa quien sostriban el enfrentamientu que tinia con su muelu puéticu, es un güen testimoñu.

Comu filólogu estuyó a [[Omeru]] i a [[Esíodu]], custionis de intepretación i léssicu. Se sabi dun ''Contra Zenódotu'' que toca custionis sobri el testu oméricu, diendu sus própias leturas.

==Abreviaturas==
Apolóniu tien comu abreviatura, dalcuerdu con el catálogu el ''Liddell-Scott'', las sigras ''A. R.'' proceentis del su nombri latinizau ''Apollonius Rhodius''.

== Bibliografia==
* Apolonio de Rodas, ''Argonáuticas'', ei. i trad. M. Valverde Sánchez, Mairil, Gredos, 1982.
* Liddell H., G., Scott R., ''A Greek-English Lexicon'', Oxford, 1996.

== Atijus ==
* [http://www.gutenberg.org/browse/authors/r#a433 Apolóniu nel proyeutu Gutenberg].
* [http://www.attalus.org/translate/poets.html#apollonius0 Vias los puetas elenísticus (en ingrés)].

[[Category:Épicus griegus]]

[[bg:Аполоний Родоски]]
[[br:Apollonios Rodos]]
[[ca:Apol·loni Rodi]]
[[cs:Apollonios z Rhodu]]
[[da:Apollonios Rhodios]]
[[de:Apollonios von Rhodos]]
[[el:Απολλώνιος ο Ρόδιος]]
[[en:Apollonius of Rhodes]]
[[eo:Apolonio (poeto)]]
[[fi:Apollonios Rhodios]]
[[fr:Apollonios de Rhodes]]
[[he:אפולוניוס מרודוס]]
[[hu:Apollóniosz Rhodiosz]]
[[it:Apollonio Rodio]]
[[ja:ロードスのアポローニオス]]
[[ka:აპოლონიოს როდოსელი]]
[[ko:아폴로니오스]]
[[la:Apollonius Rhodius]]
[[lv:Rodas Apollonijs]]
[[nl:Apollonius Rhodius]]
[[pl:Apollonios z Rodos]]
[[pt:Apolónio de Rodes]]
[[ru:Аполлоний Родосский]]
[[sv:Apollonios Rhodios]]
[[tr:Rodoslu Apollonius]]
[[uk:Аполлоній Родоський]]
