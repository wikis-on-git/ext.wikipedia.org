En griegu, ''Ξενοφάνης Κολοφώνιος''. Rassoda, filósofu i teólogu griegu.

== Via ==
'''Henófani''' tuvu nacéncia en  [[Colofón]], ciá costera hónia i pátria [[Minermu]], nel 570 e. C. Hue ihu de Déssiu u quiziá de Ortomeni, sigún las huentis. Tuvu qu’emigral quandu nuevu pa [[Sicília]] de qu'el sátrapa Harpagu hizu molleal polas armas las ciais hónias d’[[Ásia minol]] en nombri [[Ciru]. En Sicília, hormi dis [[Dióheni Laérciu]], vivió en [[Zancli]] i en [[Catánia]] i se l’atiha tamién a [[Elea]], anque nu de ciertu. Los dossógrafus lo consieran el hundaol la escuela eleática, tuviéndulu enclusu pol maestru [[Parménidi d’Elea|Parménidi]] sigún los endirguis proceentis d’[[Aristóteli]] i su discípulu [[Teofrastu]] hechus pol supuestus pahius nel pensaeru probabrimenti d’intepretacionis posterioris.
 
La verdá es que vivió andurreandu la isla i labutandu paí cumu recitaol enas furrionas aristocráticas, siempri con ánimu libri i sin compricacionis.
 
Se desconoci el tratu que mantuvu con [[Simónidi de Ceus]], quasi de la mesma quinta que Henófani, namás dessisti una referéncia (DK 21 B 21) ena que lo llama "horruñu". Tamién mienta paí a [[Pitágora]], a [[Tali de Miletu|Tali]] i a [[Epiménidi]].


== Obra ==
La obra que mos á llegau de Henófani está, a la escontra la costumbri hónia, en velsu qu’alquiria las holmas el [[dísticu elehiacu|dísticu]] , del [[essámetru]] enclusu paí de yambus. Angunas huentis assiguran llamalsi esta obra ''Περὶ φύσεως'' "Al tentu la naturaleza", anque es çorçoleanti esti bichu, pos velequí, una las precupacionis hundamentalis el recitaol de Colofón era la teolohia, nu la física.

== Pensaeru ==
El pensamientu Henófani es créticu cola traïción: disprestíhia la conceción que se tien los deportistas frenti al trebahaol u el pensaol, arremeti contra los diosis oméricus i consiera que es pol mé el envestigaeru cúmu se llega al conocimientu, pos los diosis nu hizun entriega dél a los ombris.

===Pensaeru teolóhicu===
Henófanis afilma que los ombris án tiniu el marru de hazel a los diosis espurechus a ellus de má qu'án ahorrau los sus defeutus tamién a los seris supremus. Pa él, a la escontra, aberia un dios qu'en ná huera apaiciu ni a los ombris ni a los diosis la traïción, inmobi i que tó lo sienti i tó lo puei. Esti pensaeru unitáriu i inmobi hizu a la traïción endispués acolleralu al eleu [[Parménidi]]. 

===Pensaeru físicu===
El pensaol hóniu creyó al Sol estal holmau pol cachinus de huegu u de nubis inflamás que, veloquí, s’ahuntan tolos dias. Destas mesmas nubis están holmás tolas demás estrellas, arreparandu Henófani en que dambas a dos cosas —estrellas i Sol— s’alcuentran hechas duna mesma cosa. Eno tocanti a la movición los astrus, assiguró qu’el sol abança εἰς ἄπειρον peru que pol longol dendi la Tierra paici que va hechandu el reol.

Henófani ihu qu’el mari es la huenti el áugua, los airis i los rius. Comparanti al pensaeru minorasiáticu, consieró que tós nacemus de la tierra i el áugua.

== Bibliografia ==
* Diels, H., Die Fragmente der Vorsocratiker, Berlín, 19526.
* Fränkel H., Poesía y filosofía de la Grecia Arcaica, trad. Ricardo Sánchez Ortiz de Urbina, Visor, Mairil, 1993.
* Kirk, G. S., Raven, J. E., Schofield, M., Los filósofos presocráticos, trad. J. García Fernándes, Mairil, Gredos, 19872.
