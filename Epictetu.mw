[[File:Epictetus.jpg|thumb|right|200px|Debuju Epictetu]]
'''Epictetu''' [[IPA|[epɪ<sup>h̪</sup>t<sup>h</sup>etu]]] (en [[luenga griega|griegu]] ''Ἐπίκτητος'', [[IPA|[epíktɛːtos]]]) hue un filósofu estoicu, unu los pensaoris mas enfruyentis el sigru I i II el Empériu Romanu.

== Via ==
Epictetu tuvu nacéncia pa metá el sigru I ena localiá [[frígia]] de [[Ierópoli]] (ogañu conociu comu [[Pamukkale]]), seguramenti en el senu una família escrava.

De mu zagalinu, aballó a [[Roma]] i dengún datu avemus tocanti a la infáncia d'esti filósofu. Las primeras enteracionis que se tienin son ya de la su via moçu comu escravu el romanu [[Epafroditu]], libertu el emperaol [[Nerón]]. En baju [[Epafroditu]], el huturu filósofu acebió un tratu própiu dun escravu, anque tuvu ciertas libertais. Puu assestil a las licionis [[Musóniu Rufu]], allina en [[Roma]], de má que plontinu alquirió maera [[estoicismu|estoica]].

S’inora quándu, pero a la final el su amu le conceyó la libertá. Endespues de vel deprendiu las enseñanças [[Musóniu Rufu|Musóniu]], Epictetu hundó una escuela filosófica ena capital el Empériu lo suficientimenti enportanti comu pa encluí-lo entre los filósofus avientaus por mó el decretu que sacó [[Nerón]]. Tuvu qu’ahuyil a [[Nicópoli]], en el [[Épiru]], ciá rezienti, andi hundó otra escuela que tuvu mucha nombreria ena Antigüeá. Zagalis i enteressaus ena matéria de tolos lugaris el Empériu acuian a oyel los endilguis en [[luenga griega|griegu]] de Epictetu. Allí leyia i entrepetava los testus los prencipalis estoicus la Vieja Estoa comu [[Crisipu]] o [[Cleanti]].

No llegó a tenel família, enque poquinu enantis de moril sacó de la güerfandá al muchachu dun amigu i consiguió una mujel de cria. El su estilu via era mu sóbriu, sin lujus, ni estrebejilis, ni comoiais. Murió enantis de hazel-se emperaol [[Marcu Uréliu]], entre el 120 i el 130, en [[Nicópoli]].

== Obra ==
[[File:Epictetus Enchiridion 1683 page1-2.png|right|thumb|150px|Eición bilíngüi el Enchiridion, 1683.]]
Las dos obras prencipalis que se conselvan d'esti filósofu estoicu son el ''Ἐγχειρίδιον'' i las ''Dissertationes ab Arriano''. Ambas i dos son produtus los apuntis del su discípulu [[Arrianu]].
 
El ''Ἐγχεριδίον'' o ''Manualinu'' es un epítomi las ''Dissertacionis'' en el que de horma mu concissa i crara se espón los prencipalis prencípius que defendia el maestru. L’obrina venia acompañá duna cartina-prólogu ena que a lo vistu [[Arrianu]] assegurava la su utoria i que le dedicava el tratainu a un Messalinu paí. Por desgrácia, essa carta no se conselva.

Alogu, las ''Dissertacionis'' son los apuntis que tenia [[Arrianu]] del su maestru i que plontinu, i sin el su premissu, escomençarun a andurreal paí. L’obra albarcava ochu librus, de los que namás avemus quatru. En ellus s’arrecogi la dotrina Epictetu de horma chana, prencipalmenti aquellas cosas polas que campeava el filósofu: comentárius engeniosus, senténcias, ironias, etc. Los quairus que pranta son de cordialiá, andi s’alvierti el umanismu i familiariá Epictetu enas sus crassis.

Estus escritus huerun de mucha enportáncia ena estória la filosofia i la literatura. A quien mas enfruyó en el su pensaeru hue a [[Marcu Uréliu]], filósofu i emperaol Roma endespues de [[Antoninu Piu]], quien lo conoció por mó [[Rústicu]].

== Abreviaturas ==
D'acuerdu con el ''Liddell-Scott'', esti utol tien l’abreviatura ''Epict.'' del su nombri latinizau ''Epictetus''. Las sus obras tienin vé-la equí estas abreviaturas:
* ''Enchiridion'': ''Ench''.
* ''Gnomologium'': ''Gnom''.
* ''Fragmenta'': ''Fr''.

== Bibliografia ==
* Epicteto, ''Manual. Disertaciones por Arriano'', trad. P. Ortiz García, Mairil, Gredos, 1982.
* Liddell H., G., Scott R., ''A Greek-English Lexicon'', Oxford, 1996.

== Atijus ==
{{Commonscat|Epitetu}}

* [http://web.archive.org/web/20050519213611/http://www.geocities.com/stoicvoice/journal/0301/sc0301b0.htm Coméntariu Simplíciu al ''Enchiridion'' (en ingrés)].
* [http://upasika.com/docs/helenistica/Epicteto%20-%20Manual.pdf Tradución al castellanu del ''Enchiridion''].
* [http://www.epitteto.com/ Página al tentu Epictetu (en italianu)].

{{Estoicismu}}

[[Category:Estoicismu]]
