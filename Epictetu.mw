[[File:Epictetus.jpg|thumb|right|200px|Debuju Epitetu]]
'''Epitetu''' (en [[luenga griega|griegu]] ''Ἐπίκτητος'', [[IPA]] [epíktɛːtos]) hue un filósofu estoicu, unu los pensaoris mas enfruyentis el sigru I i II el Empériu Romanu.

== Via ==
Epitetu tuvu nacéncia pa metá sigru I ena localiá [[Frígia|frígia]] de [[Ierópoli]]  (angañu conociu comu [[Pamukkale]]), siguramenti nel senu una família escrava.

De mu zagalinu, aballó a [[Roma]] i dengún datu abemus tocanti a la infáncia desti filósofu. Las primeras enteracionis que se tienin son ya de la su via moçu escravu el romanu [[Epafroditu]], libertu el emperaol [[Nerón]]. Embaju [[Epafroditu]], el huturu filósofu alcibió un tratu própiu dun escravu, anque tuvu ciertas libertais. Puu assestil a las licionis [[Musóniu Rufu]], allina en [[Roma]], de má que plontinu alquirió maera [[estoicismu|estoica]].

S’inora quándu, pero a la final el su amu le conceyó la libertá. Endispués de bel deprendiu las ensiñáncias [[Musóniu Rufu|Musóniu]], Epitetu hundó una escuela filosófica ena capital el Empériu lo suficientimenti emportanti comu pa encluilu entri los filósofus avientaus pol mó el decretu que sacó [[Nerón]]. Tuvu qu’ahuyil a [[Nicópoli]], nel [[Épiru]], ciá rezienti, andi hundó otra escuela que tuvu mucha nombreria ena Antigüeá. Zagalis i enteressaus ena matéria de tolos lugaris el Empériu acuian a oyel los endirguis en [[luenga griega|griegu]] de Epitetu. Allí leyia i intepretaba los testus los prencipalis estoicus la Vieja Estoa comu [[Crisipu]] u [[Cleanti]].

No llegó a tenel família, anque poquinu enantis de moril sacó de la güerfandá al muchachu dun amigu i consiguió una mujel de cria. El su estilu via era mu sóbriu, sin lujus, ni estrebejilis, ni comoiais. Murió enantis de hazelsi emperaol [[Marcu Uréliu]], entri el 120 i el 130, en [[Nicópoli]].

==Obra ==
[[File:Epictetus Enchiridion 1683 page1-2.png|right|thumb|150px|Eición bilíngüi el Enchiridion, 1683.]]
Las dos obras prencipalis que se conselvan desti filósofu estoicu son el ''Ἐγχειρίδιον'' i las ''Dissertationes ab Arriano''. Ambas i dos son produtus los apuntis del su discípulu [[Arrianu]].
 
El ''Ἐγχεριδίον'' u ''Manualinu'' es un epítomi las ''Dissertacionis'' nel que de holma mu concissa i crara se espón los prencipalis prencípius que defendia el maestru. L’obrina vinia acompañá duna cartina-prólogu ena que a lo vistu [[Arrianu]] assiguraba la su autoria i que le eicaba el tratainu a un Messalinu paí. Pol desgrácia, essa carta no se conselva.

Alogu, las ''Dissertacionis'' son los apuntis que tinia [[Arrianu]] del su maestru i que plontinu, i sin el su premissu, escomençarun a andurreal paí. L’obra albarcaba ochu librus, de los que namás abemus quatru. Nellus s’arrecogi la dotrina [[Epitetu]] de holma chana, prencipalmenti aquellas cosas polas que campeaba el filósofu: comentárius engeniosus, senténcias, ironias, ec. Los quairus que pranta son de cordialiá, andi s’alvierti el umanismu i familiariá [[Epitetu]] enas sus crassis.

Estus escritus huerun de mucha emportáncia ena estória la filosofia i la literatura. A quien mas enfruyó nel su pensaeru hue a [[Marcu Uréliu]], filósofu i emperaol Roma endispués de [[Antoninu Piu]], quien lo conoció pol mó [[Rústicu]].

== Abreviaturas ==
Dalcuerdu con el ''Liddell-Scott'', esti autol tien l’abreviatura ''Epict.'' del su nombri latinizau ''Epictetus''. Las sus obras tienin velaquí estas abreviaturas:
* ''Enchiridion'': ''Ench''.
* ''Gnomologium'': ''Gnom''.
* ''Fragmenta'': ''Fr''.

== Bibliografia ==
* Epicteto, ''Manual. Disertaciones por Arriano'', trad. P. Ortiz García, Mairil, Gredos, 1982.
* Liddell H., G., Scott R., ''A Greek-English Lexicon'', Oxford, 1996.

== Atijus ==
{{Commonscat|Epitetu}}

* [http://web.archive.org/web/20050519213611/http://www.geocities.com/stoicvoice/journal/0301/sc0301b0.htm Coméntariu Simplíciu al Enchiridion (en ingrés)].
* [http://upasika.com/docs/helenistica/Epicteto%20-%20Manual.pdf Tradución al castellanu del Enchiridion].
* [http://www.epitteto.com/ Página al tentu Epitetu (en italianu)].

{{Estoicismu}}

[[Category:Estoicismu]]

[[ar:أبكتاتوس]]
[[bs:Epiktet]]
[[ca:Epictet d'Hieràpolis]]
[[cs:Epiktétos]]
[[de:Epiktet]]
[[el:Επίκτητος]]
[[en:Epictetus]]
[[eo:Epikteto]]
[[es:Epicteto]]
[[fa:اپیکتت]]
[[fi:Epiktetos]]
[[fr:Épictète]]
[[he:אפיקטטוס]]
[[hr:Epiktet]]
[[hu:Epiktétosz]]
[[is:Epiktetos]]
[[it:Epitteto]]
[[ja:エピクテトス]]
[[ko:에픽테토스]]
[[la:Epictetus]]
[[lt:Epiktetas]]
[[ml:എപ്പിക്റ്റീറ്റസ്]]
[[nl:Epictetus]]
[[no:Epiktet]]
[[pl:Epiktet]]
[[pt:Epiteto]]
[[ro:Epictet]]
[[ru:Эпиктет]]
[[sk:Epiktetos]]
[[sr:Епиктет]]
[[sv:Epiktetos]]
[[tr:Epiktetos]]
[[zh:愛比克泰德]]
