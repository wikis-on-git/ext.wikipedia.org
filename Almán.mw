'''Almán''' (en dóricu Ἀλκμάν, en hónicu-áticu Ἁλκμαίων) hue un maestru coral, músicu i pueta griegu, autol de [[parténiu]]s.

== Via ==
Esti autol, a la escontra la huerça autoris griegus, es conociu pol su nombri nel su dialeutu, qu’era el [[dialeutu dóricu|dóricu]]. Almán afroreció pa meyaus la segunda metá el sigru VII e. C. i el su lugal nacéncia es mu descutiu. Unus opinan qu’era espartanu, otrus que lídiu i otrus qu’un espartanu aconllegau con [[Lídia]]. Las huentis antíguas dan datus a favol de dambas a tres possibiliais, en ihendu la [[Suda]] sel lacóniu, un epigrama sel de [[Sadi]] i otrus testimoñus son ambíguus. La [[Suda]] da amás el nombri su pairi: Damantu u Tiraru.

Anque el su orihin es escuru, lo ciertu es que Almán tinia nombri dóricu, componia nesta palra (ena varianti lacónia) i amás vivió en [[Esparta]], andi trebaharia. Duna holma u otra, Almán alquirió los conocimientus líricus del orienti el mundu griegu, la zona hónia i lídia, qu’era dondi vinia la puesia desti heitu. La [[Suda]] assigura sel el primeru en entral el cantaeru nu essamétricu. L’albeliá Almán le pusu al pueta frenti los corus doncellas cumu maestru, convirtiéndusi nunu los compositoris [[parténiu]]s mas famosus la epoca i de la Antigüeá. Consiguió assina agarris entri las pressonas mas enfruyentis la ciá, cuyas ihas eran selecionás pal bailaeru i cantaeru las fiestas espartanas.

S’inora otrus datus tocantis a la su via.

== Obra ==
Pol mé dun papiru ehíciu (P. Oxy. 3209) se sabi que los alehandrinus eitarun un total de seis librus pretenecientis al pueta lacóniu, cuyus tolas composicionis eran parténius. La [[Suda]] amás mienta que compusu pelillerias i una obra de la que nu se sabi ná entitulá ''Κολυμβῶσαι''.
 
El estau en que se conselva la su obra es mu escachaina, ubiendu bichus bastanti largus hata velsus andi namás dessistin dos u tres letrinas. De lo conselvau, namás se puein ascribil dos framentus: ''PMG 1'' i ''14'' al libru primeru los parténius i el ''PMG 17'' al terceru.
 
Almán hue unus los autoris mas comentaus ena Antigüeá dalcuerdu con el testimoñu los deferentis comentárius i escólius. Ya el própiu [[Aristóteli]] s’enteressaba pola pátria el autol.

== Abreviaturas ==
Sigún el ''Liddell-Scott'', esti autol alcibi l’abreviatura ''Alcm.'' del su nombri latinizau ''Alcman''.

== Bibliografia ==
* Liddell H., G., Scott R., ''A Greek-English Lexicon'', Oxford, 1996.
* VV. AA., ''Antología de la poesía lírica griega'', entrod. i trad. C. García Gual, Alianza, Mairil, 2001.
* VV. AA., ''Lírica. Poemas corales y monódicos, 700-300 a. C.'', entrod., trad. i not. P. Rodríguez Adrados, Gredos, Mairil, 1982.
* ''Suidae Lexicon'', ei. A. Adler, Stutgart, 1967.

[[Category:Puesia]]
[[Category:Biugrafias]]
[[Category:Música de Grécia]]
[[Category:Líricus arcaicus]]
