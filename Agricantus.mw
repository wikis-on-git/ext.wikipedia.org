'''Agricantus''' son un grupu [[sicilianu|Sicília]] conocius pola su música fusión, hundamental nel panorama musical italianu i mediterrániu nel géniru [[world music]].

==Estória==
El grupu se holmó ena ciá [[siciliana|Sicília]] de [[Palermu]] nel 1979, cuentandu conos músicus Tonj Acquaviva, Mario Rivera i Mario Crispi. Alogu, ascomiençus los 90 alcibin a la cantora i compositora '''Rosie Wiederkehr'''. El nombri la banda es [[luenga latina|latinu]] i senifica "el cantu el campu". Es conocia pol sel una prencipalis bandas cantantis en [[luenga siciliana|sicilianu]].

Las sus primeras espubricacionis son ''Gnanzù!'' (1993)  i ''Viaggiari'' (1995) de ton eminentimenti mediterrániu, anque no sedria hata un añu endispués con el discu ''Tuareg'' con el que consiguirian el éssitu i la reconocéncia entrinacional.

Nel 1997 los Agricantus ganan el Premio Italiano della Musica. Amás, huerun correaliazaoris la la banda sonora la pinicla ''Hamam-Il bagno turco''. Tamién nessi mesmu añu sacarun el cortu ''Hale Bopp Souvenir'', junta la participación Fadimata Wallet Oumar, portavozi la curtura [[tuareg]].

Al sotru añu espubrican ''Kaleidos'', proyeutu nel que se margullan ena música crássica i esprimentan sonis mesturaus conos de [[Grieg]], [[Brahms]], [[Paganini]] u [[Berio]]. Tamién nesti añu colabutan ena banda sonora la pinicla ''I giardini dell’Eden''.

Nel 1998 espubrican el su primel recopilatóriu ''Best of Agricantus'' cuyu sellu World Class premiti que la su música salga en paisis comu [[Canadá]], [[Austrália]], [[Japón]] u pa [[Sulamérica]].

''Faiddi'' lo espubrican nel 1999, andi ajuntan estrumentación acústica con degital, sonis muelnus conos de patrás, con gran emportáncia la vozi Rosie. Esti discu, amás, sonó comu hundón ena esposición fotográfica ''On ther side'', olganizá pol [[UNICEF]].

Endispués de nuevas colabutacionis cinematográficas, los Agricantus espubrican el discu ''Ethnosfere'' (2001), andi s’uñin sonis mediterránius con tibetanus.

Al sotru añu espubrican ''Jamila'', junta el quitarrista Francesco Bruno. Nel 2002 sacarun ''Calura'', discu que contién angunas remesclas comu las de DJ Rocca del Mafia Club u DJ Keir del Blue Cheese [[Roma|romanu]].

Los sus úrtimus trebajus son ''Habibi'' (2005) i ''Luna khina'' (2007).

==Miembrus==
* '''Tonj Acquaviva''': percussionis, vozis, pogramación, wavedrum, tamboris, darbouka.
* '''Mario Crispi''': frautas.
* '''Rosie Wiederkehr''': vozis.

==Discografia==
* ''Gnanzù!'' (1993).
* ''Viaggiari'' (1995).
* ''Tuareg'' (1996).
* ''Hale-Bopp souvenir'' (1997).
* ''Kaleidos'' (1998).
* ''Faiddi'' (1999).
* ''Ethnosphere'' (2001).
* ''Calura'' (2002).
* ''Habibi'' (2005).
* ''Luna khina'' (2007).

==Atijus==
* [http://www.agricantus.info/ Página oficial]

[[Category:Música de Sicília]]
[[Category:World music]]
