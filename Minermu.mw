'''Minermu''' (en [[luenga griega|griegu]] ''Μίμνερμος'') hue un cantautol i frautista griegu.

== Via ==
Pocu u ná se sabi de la via desti cantautol. S’inora la fecha la su nacéncia, duandu entri dos possibris cronolohias: una tardia que lo enquairaria entri los primerus líricus ena segunda metá el sigru VII i otra mas recienti a primerus el sigru VI. Abemus datus proceentis del léssicu [[Suda]], anque n’assolutu son crarus. Asseñala la 37 olimpiá ena que ''γέγονε'', es izil, entri los añus 632-629 puu bel naciu u puu arcançal la frol la via que pa los griegus andaba pa los 40 añus.
 
Nesti mesmu léssicu se dis que hue paí ihu dun tal Licirtiadi i da cumu possibris lugaris nacéncia [[Colofón]], [[Esmirna]] (ciais hónias) u [[Astipalea]]. Polo heneral se crei sel de Colofón.

Ena Antigüeá hue mu apreciau pola sensualiá los sus puemas, huendu el pueta ''γλυκύς'' (u ''λιγύς'' en parabras la [[Suda]]) "duci" pol esceléncia.

== Obra ==
[[File:Mimnermus.png|thumb|250px|right|Testu Minermu]]
Minermu puu bel escrebiu muchas obras cumu assigura el léssicu Suda, peru hue anombrau mas bien polos sus puemas eróticus i pol el cantu hundacional a [[Esmirna]]. Se conoci qu’escrebió en ton épicu un largu puema con el nombri ''Esmirneida''. Esti bichu hazi emparentalu con [[Esmirna]], anque nu quieri izil estu que naciera allí. Hueraparti desti puema del que mas ná sabemus acetus essíguus cachinus, Minermu cautivó la elehia compusiendu sensualis [[dísticu elehiacu|dísticus]] andi tiempu, belleza, amol, vehés i muerti s’enfrontilan entri ellus i ellus atihaus al apegu al cuelpu. Estus pueminas s’arrecohierun antañu nun libru entitulau  ''Ναννώ'' (''Nanu'').

== Abreviaturas ==
Esti autol, hormi al ''Liddell-Scott'', alcibi l’abreviación "Mimn." del su nombri latinizau ''Mimnermus''.

== Bibliografia ==
* ''Suidae Lexicon'', ed. Ada Adler, Stuttgart 1967.
* VV. AA., ''Antología de la poesía lírica griega'', entrod. i trad. C. García Gual, Alianza, Mairil, 2001.

== Atihus ==
* [http://labillotaliteraria.blogspot.com/2008/12/minermu-1.html Tradución el cachu 1 al estremeñu]
[[Category:Puesia]]
[[Category:Biugrafias]]
[[Category:Música de l'Antígua Grécia]]
[[Category:Líricus arcaicus]]
