[[File:Moreau - Prometheus.jpg|thumb|''Prometheus'', de Gustave Moreau]]
Ena mitología griega, '''Prometeu''' [[IPA|[pɾomeˈtew]]] (en [[luenga griega|griegu]] ''Προμεθεύς'' [[IPA|[promeˈt<sup>h</sup>ews]]] «"''previsión"'') hue unu los sieti Titanis, criaol i amanti dela umanidá.
 
== Parentescu ==
Prometeu hue iju de [[Japetu]] (sigún algotras versionis del giganti [[Uromidonti]]) i la nimfa [[Climena]]. Los sus ermanus huerun [[Epimeteu]], [[Alanti]] i [[Menéciu]]. Hue pairi de [[Ducalion]] junta [[Celenu]].
== Mitus ==
=== Engañiju a Zeus ===
En estuviendu nuna quimera por qué cachus del toru sacrificau pretenecían alos diosis i qué a los ombris, Prometeu hue llamau comu álbitru. Assinque solló i ataraçó un toru, cuya piel cosió hiziendu dos bolsas. Nuna dellas entró la carni, incultá embaxu'l estómagu, i n'otra'l rebotallu conos güesus i la grassa. Quandu [[Zeus]] hue a eligil entre dambas las dos bolsas, reparandu nel pelitasqui, se queó cona bolsa que tenía las escarpícias. Endinau con Prometeu, qu'endispués de entruchilá-li s’estava riyendu, lo castigó, privandu alos ombris del huegu.

=== Robu del huegu del Olimpu ===
Endispués de castigal Zeus alos ombris a que comieran la carni crúa, Prometeu ruegó a Atenea que le dexara entral-si nel [[Olimpu]] a escondichas. Endrentu prendió un fachu alampandu un cachu de carbón que pusu nel güecu'l tallu dun cañiherru grandi, que por ardel despacinu era mu acorríu alos ombris pa calental-si i alumbral-si.

[[File:Dirck van Baburen - Prometheus Being Chained by Vulcan Rijksmuseum SK-A-1606.jpg|thumb|left|''Efestu encaenandu a Prometeu'', de D. van Baburen]]

=== Encaenamientu de Prometeu ===
Comu castigu, Zeu smandó a [[Efestu]] crial una mugel de barru, [[Pandora]]. Esti sel hue entriegau a [[Epimeteu]] comu dáiva. No estanti, Prometeu anteriol le dio'l avisiju. L'ermanu despreció ala mujel i Zeus, mu enhuscau, mandó que encaenaran a Prometeu enas montañas del [[Cáucasu]]. Pallí, el bienhechol dela umaniá hue condenau a qu’un butri l’esgarrara el su hígau de día, golviendu-li a crecel de nochi. Es soná ena literatura griega l’obra d’[[Esquilu]], ''[[Prometeu encaenau]]''.

=== Liberaeru ===
Angunas versionis hazin comu liberaol a [[Eracli]], quien, en viajandu pal Jardín delas Espéridis, hondeó una frecha pal butri. Zeus no quixu castigal otra vezi a Prometeu por sel su iju Eracli quien lo salvó.


== Relación con otras colturas ==
Prometeu atija con el dios babiloniu Ea, criaol dun superombri cona sangri de Kingu, a la escontra d'Aruru, que bichó un ombri barru. Prometeu tien relación cona palabra sáscrita ''pramantha'' «esvástica», símbolu del sol quandu está canteau pa la derecha en muchas colturas.

== Bibliografia ==
* Esquilo, ''Tragedias'', trad. B. Perea, Mairil, Gredos, 1982.
* Graves, R., ''Los mitos griegos'', Barcelona, RBA, 2005.
* Hesíodo, ''Obras y fragmentos'', trad. A. Pérez Jiménez y A. Martínez Díez, Mairil, Gredos, 1982.

[[Category:Curtura]]
[[Category:Literatura]]
[[Category:Mitologia griega]]
