'''Spiritu (986)''' es una banda gallega que mestura música tradicional cona eletrónica.

== Estória ==
Embaju el nombri Spiritu [986] s’alcuentran un gaiteru, un músicu la eletrónica i un produtol. Anxo es el gaiteru con larga esperéncia nel mundu la música tradicional gallega. La su albeliá nel tocaeru la gaita lo llevó a ganal paí várius prémius cumu los McGallan i Lorient. Enmotándusi nu en bardi "el Gaitarrista", esprimenta los sonis i reculsus que la gaita puei ofrecel, desrayandu si huera mestel lo tradicional. Las basis eletrónicas las pon Carlos Mariño, familiarizau dende nuevu cona música crássica pero que plontinu l’empençó a enteressal la eletrónica. El otru miembru, Pedro, cuyus orígin cona música huerun jazzísticus, es un emportanti produtol música eletrónica tamién con esperéncia. Los tres estaban ahincaus en [[Barcelona]] i escomençarun el proyeutu quantu has, cincu añus enantis el su salieru. Trebajarun pol dos laus, huendu Anxo el encargau el componenti tradicional i la estrumentación certa cumu gaitas i frautas, mentris que Pedro i Carlos se bichaban de la parti tenológica cumu tecraus, sintetizaoris, samplers i basis.

Nel discu trebajarun numerosus produtoris i cuentarun con otras colabutacionis cumu las de los grupus '''Anubia''' i '''Pandeiromus''', polo que el resurtau final hue un discu mu cudiau, variau i almónicu en tolos espetus. La inovación el criaeru duna coyontura musical entri tradición folclórica i eletrónica hue unu los grandis retus cumprius pol esta banda gallega. 

El discu omónimu salió a la calli nel 2000 en BMG. El holmatu el discu assina confilma el sintiu banguárdia, cuentandu con remesclas i pistas enterativas: amás de los 10 temas originalis, son 4 las remesclas a manus destintus produtoris i DJ’s cumu [[Kadoc]], [[Pedro del Moral]] u [[David Gausa]]. La pista enterativa cuenta con imágin, datus al tentu los miembrus el grupu i el vídiu el su primel cenzillu. 

El su primel cenzillu hue ''La sombra del lobo'', cuya velsión remesclá densiguia prevocó furol enas emissoras arrádiu. La su música escomençó a hazelsi soná a partil dun vídiu el grupu [[Estopa]], andi salia dichu cenzillu.

== Miembrus ==
* ''Anxo Lorenzo'': gaitas, frautas.
* ''Carlos Mariño'': tecraus, pogramación.
* ''Pedro González'': tecraus, pogramación.

== Discografía ==
* ''Spiritu (986)'', 2000.

== Atijus ==
* [http://www.todaslasnovedades.net/articulos/2001/target/Spiritu986.php Artículu al tentu Spiritu (986)]
* [http://www.youtube.com/watch?v=NelPzG-vVMM Vídiu ''La sombra del lobo'']

[[Category: Música de Galícia]]
[[Category:Música certa]]
[[Category:Música eletrónica]]
