La '''fabula praetexta''' es el héniru dramáticu romanu pol esceléncia.

Esti héniru dramáticu alcibió el nombri de ''praetexta'' u ''praetextata'' pol sel la [[pretesta]] el vistiu cerimoniosu romanu, el qual vistian los artus mahistraus i saceldotis, en oposición al ''[[páliu|pallium]]'' griegu. Pol mé el hatu, se quiel refrehal la temática el drama romanu frenti al del teatru griegu. Amás esta era la vestimenta con que entepretaban los autoris dichu drama. 

== Orihin ==
El teatru romanu era a lo primeru de caraiti emprovisau, licenciosu i própiu el puebru. A partil de [[Líviu Andrónicu]] escomençó a cuental con cierta ténica i cúdiu, pusiendi escenificación, testu escritu previamenti i contratandu atoris professionalis. El héniru pretestau hue enventau pol [[Néviu]] nel sigru II e. C. i se cautivó hata el sigru I, andi pol mé la emposición el empériu, hue censurau tras un largu periodu de desenterés púbricu pol espetáculu teatral.

== Temática ==
Los temas narraus ena trahédia pretesta son hechus própius la estória romana, assinque los pressonahis representaus tuvun dessisténcia, frenti a los de los mitus griegus. Amás, en estandu sostribá en hechus estóricus romanus, el atihu políticu i social era inevitabri.

== Autoris i obras ==
Hue un héniru prolíficu i cuentó con un haci obras, de la que namás abemus cachinus u tan siquiá los títulus. Apeninas una obra, la ''Octauia'', s’á conselvau entera pol tradicionalmenti ascrebílsila al cordubés [[Séneca]], anque de huru nu era suya. Velequí los autoris i obras de los qu’abemus enteración:
* [[Néviu]]: ''Clastidium, Romulus, Alimonium Romuli et Remi''.
* [[Éniu]]: ''Ambracia, Sabinae, Scipio, Sota''.
* [[Pacúviu]]: ''Paullus''.
* [[Áciu]]: ''Brutus, Decius uel Aeneadae''.
* [[Pompóniu Segundu]]: ''Aeneas''.
* [[Curiáciu Maternu]]: ''Cato, Domitius''.
* [[Séneca]](?): ''Octauia''.

== Bibliografia ==
* Bayet, J., ''Literatura latina'', Ariel, Barcelona, 1970<sup>2</sup>.

[[Category:Literatura latina]]
