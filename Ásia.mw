{{Polmehoral}}

[[File:Asia satellite orthographic.jpg|250px|thumb|Mapa d'Asia vista dendi'l espaciu


{| class="wikitable"
|+
!Asia
!
|-
|'''Superfici'''               
|44.580.000 km²          
|-
|'''Puebración'''
|4.634.608.500
|-
|'''Densidá'''
|102,9 <small>hab./km²</small>
|-
|'''Estaus'''
|51
|}
]]
'''Asia''' es unu delos [[continentis]] del mundu, ena devisión estórica, huendu una las más grandis arias geográficas del praneta Tierra. S'estiendi sobri la metá orental del emisferiu norti, dendi'l [[Océanu Glacial Árticu|Oceanu Gracial Árticu]] al norti, ata'l [[Océanu Índicu|Oceanu Índicu]] al sul. Linda pol oesti conos [[Montis Uralis]], i pol esti col [[Océanu Pacíficu|Oceanu Pacíficu]]. Con alreol de 45 millonis de [[km²]], es el continenti más grandi del praneta, abraçandu un terciu dela su supifici total. Tamién es el más puebrau, con más de quatru mil millonis d'abitantis, el 60% la puebración del mundu.

== Etimología ==
Quiciá qu'aciba'l nombri d'Asia polos antigus griegus, quien mentavan las tierras assitiás más allá'l [[Mari Egeu]] d'essi mou. 

No estanti, apareci por ves primera comu ''Asiwia'' ena idioma delos micénicus. Enos decumentus delos etitas apareci'l nombri ''Assuwa'' pa mental una juntança de puebrus del'[[Península d'Anatólia|Anatolia]] orental conos que luchearun hasta vencé-lus por allá'l añu 1.400 a.C. 

Sigún lo griegus antigus, en agarrandu la su mitología, el nombri d'Asia dimanava dela diosa Asia, mugel de [[Prometeu]].

== Geografía ==
El conceutu uropeu delos continentis, hormau dendi la Antigüedá, enseñala qu'Asia es unu delos tres continentis grandis conocíus n'aquellus tiempus (junta África i Uropa), enque'l deslindaeru no es cosa cenzilla. Polo general, se considera qu'Asia espiença, por arriba, a partil delos Montis Uralis (ogañu en [[Russia]]) i remata nel Entalli de Bering, que dessepara Asia d'[[América]]. Pol sul, la lindi s'assitia nel Entalli delos Dardanelus, entri [[Grecia]] i [[Turquia|Turquía]], mesmu nel Mari Roxu, al lau dela Península Arabi. Por salienti s'atopa cona lindi natural del Oceanu Pacíficu, que la dessepara d'[[Oceania|Oceanía]]. 

Ai qu'echal en cuenta que, sigún estus avíus, Asia es, por mu poquinu, el continenti más grandi'l mundu, con 44.580.000 <small>km²</small> de superfici, tuviendu América 42.550.000 <small>km²</small>. Hueraparti, contieni quasi'l 60% dela puebración mundial. 

=== Terrenu ===
Asia está hormá por una gran mesa, en cuyus cantus s'alçan las sierras más altas del mundu ([[Imalaya|Imalaya,]] [[Tian Shan]], [[Karakorum]]...), andi se hallan la huerça delas montañas más grandis del mundu, huendu la más anombrá el [[Monti Everest]]. Pol sul el terrenu es llanu hasta'l Oceanu Índicu i presenta tres penínsulas (l'Arabi, la India i la Indo-china), mu aparenti alo qu'aconteci n'Uropa.  

Asia cuenta con unus pocus de disiertus, muchus d'ellus assitiaus eno altu delas mesas que se horman entri las sierras grandis. Se puei mental el [[Disiertu d'Arabia]], el [[Disiertu'l Gobi]] o el [[Disiertu de Turán]]. 

=== Ríus ===
En Asia poemus alcontral angunus delos ríus más emportantis del mundu, briçu de grandis cevilizacionis estóricas. L'[[Eufratis]] i el [[Tigris]], n'Orienti Meyu, dierun nacencia alas colturas i puebrus mesopotámicus. Ena [[La Índia|India]], el [[Ríu Gangis|Gangis]], de 2.525 km, ajunta al su alreol millonis de pressonas qu'án entangau'l su pensaeru, la su horma de vida i las sus esperanças a partil del ríu esti; l'[[Ríu Indu|Indu]] sostribó los primerus estaus dela Antigüedá nel [[Sucontinenti Indiu]]. En Russia atopamus angunus delos ríus más longus del mundu, gelaus n'angunas zonas duranti güena parti del añu; son el [[Ríu Lena|Lena]] (4.270 km), el [[Ríu Yenisei|Yenisei]] (4.750 km) i el [[Ríu Obi]] (4.100 km). Enos grandis eralis del centru d'Asia ain unus pocus de ríus qu'abocan en lagus del interiol, comu'l [[Ríu Sir Daria|Sir Daria]] i el [[Ríu Amu Daria|Amu Daria]]. I pa arrematal, China cuenta conos ríus más longus d'Asia, nacíus enas sierras ocidentalis del país, acorrin una milenta de quilómetrus ata llegal ala mari orental. Son el [[Ríu Yangzi|Yangzi]] (6.400 km), el [[Ríu Amarillu]] (5.650 km) i el [[Ríu Amul]] (3.520 km i raya natural entri China i Russia).

=== Clima ===
En sel un continenti enormi, Asia presenta una hartá de climas de tolas crassis.

Los climas calientis más típicus son l'equatorial, el tropical úmidu, el tropical secu i el disérticu. Los dos primerus, típicus de tol sur-esti asiáticu, son conocíus polas temporás d'aguagis. Los otrus dos s'alcuentran en Orenti Meyu, la Península Arabi, Irán i l'Asia Central. Descarecin de lluvias i brindan temperaturas inresistiblis duranti angunas epocas del añu.

Los climas tempraus más típicus son el continental, mayolmenti, i el mediterrániu, menus presenti. El clima continental s'atopa ena Siberia. Los iviernus son secus i fríus, i los branus calorosus i una mijina úmidus. El clima mediterrániu, que dessisti ena costa de Turquía, Siria i Palestina, es conocíu polos sus iviernus suavis, las lluvias escassas i pocu apreviniblis, i los branus calenturientus.  

Nel apartiju de climas fríus namás qu'atopamus los d'alta montaña, presentis eno altu delas enormis sierras asiáticas, i el clima polal, típicu delas costas qu'están cerca'l Árticu. 


[[Category:Continentis]]
