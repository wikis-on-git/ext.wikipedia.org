En lingüística, ''cámbiu a ''r''''.

El télminu procei del nombri la letra ''ρ'' griega "ῥῶ". En fonética el rotacismu es el cámbiu dun son a ''r'' pol destintus motivus, anque el prencipal es el bichu nel mó el prenunciaeru las consonantis alviolaris. Desti heitu sonis cumu [s], [z], [d], [t] u [l] puein chambal el mó articulación i gorvelsi vribantis.

== Rotacismu en latín ==
La luenga latina, enos tiempus preliterárius (segunda metá el sigru IV e. C.), esprimentó el fenóminu típicu rotacismu, ondi el son [s] entrivocálicu se sonorizó en [z] (estayu del qualu nu dessistin testimoñus) i daí muó pa [ɾ]. Esti chambu fonéticu tuvu consecuéncias morfolóhicas ena flessión los verbus i nombris, diéndusi fenóminus analohia pa regularizal los mollanqueus prevocaus enos paradimas. Assina, velequí, una parabra como ''amor, ~is'' esprimentó la siguienti volución:
* Epoca el prerrotacismu: nom.: ''amos''; hen.: ''amosis''.
* Epoca el rotacismu: nom.: ''amos''; hen.: ''amoris''.
* Epoca crássica: nom.: ''amor''; hen.: ''amoris''. S’á produciu una analohia dendi los casus oblíquus al nominativu con abreviación l’úrtima vocal: ''amorem'', ''amoris'', ''amori'' → ''amor''.

Enos verbus aconteció de maea apaicia. Ondi mihol s’alvierti es nel verbu ''sum, es, esse, fui'', cuyu tema prenu ''es-'' de que quea entri vocalis esprimenta rotacismu: impref. ''es|a-m → eram'', ''es|a-s → erās''.

Ena derivación, parabras con el prefihu ''dis-'' tamién esprimentarun rotacismu: *''disemo'' (de ''emo'') > ''dirimo'', ''*dishabeo'' (de ''habeo'') > ''diribeo''.

== Rotacismu en ingrés==
La luenga ingressa cuenta tamién con ciertu númiru parabras ondi á bistu rotacismu. El ehempru mas craru es el dessistenti entri ''was'' "hui" i ''were'' "huimus". Amás, ena luenga palrá el son [t] en contestus sonorus (entri vocalis u alantri duna líquia) muan con frecuencia a [ɾ], en ingrés "flap t": ''little'' [ˈlɪɾl], ''bottle'' [ˈbɒɾl], ''matter'' [ˈmæɾəɾ].

== Rotacismu en griegu==
Ena volución al griegu muelnu s’á dau rotacismu el son [l] en pusición emplotiva: ''ήρθε, ήρθαμε''. Dessistin variantis alofónicas cumu ''αδελφός/αδερφός'' ondi los própius palrantis consieran mihol iziu la holma con'' λ'' que con ''ρ''.

== Rotacismu en gallegu-purtugués i astulionés ==
Lo mesmu en gallegu qu’en purtugués dessistió un rotacismu enos grupus d’oclusiva + ''l'', talis cumu ''pl'', ''bl'' i ''cl'' prencipalmenti: ''prazer'' (purt.)/''pracer'' (gall.), ''praça'' (purt)./''praza'' (gall.), ''obrigar'', ''escravo''. Esti mesmu rotacismu, con mayol ficança, hue el que se destendió pol lionés, la fala de Xálima i el estremeñu.

== Rotacismu en andalús ==
Nel andalús, cumu palra meriyonal, cuenta con el rotacismu el son [l] emplotivu quandu nu es final assolutu parabra: ''arbañì, arto, sartà, gorbè''. El rotacismu afeta tamién al artículu masculinu en singulal: ''er coxe'', ''tor mundo''. Tamién dessisti rotacismu de [n] delantri dotra nasal cumu en ''cormigo'' u ''irmediato'' i de [u] nel elimentu compositivu ''auto-'': ''artobía, artocà, artopihta''.

==Rotacismu en castellanu==
El castellanu coloquial cuenta con ralinus ehemprus rotacismu, anque el prencipal es el de [z] delantri de consonanti sonora: ''mirmo'' pol ''mismo'', ''lor dos'' pol ''los dos''. Un usiu mas destendiu es el rotacismu la ''–d'' final los emperativus, alquiriendu la mesma holma qu’el infinitivu: ''cantar'' pol ''cantad'', ''correr'' pol ''corred''.

== Rotacismu n’estremeñu ==
El rotacismu n’estremeñu se produci en tres contestus:

* ''Oclusiva + l''. Esti es el tipu própiu las palras ocientalis la pinínsula, dau en gallegu-purtugués, lionés i ena fala Xálima. Se da enas cominacionis ''bl, pl, gl'' i ''cl'': ''brancu, praça, esprical, pranta, grória, gángriu, cravel, encraval''. Amás, se da cona fricativa ''f'': ''frauta, frol''.
* ''Emplotiva l''. Esti es el tipu própiu las palras meriyonalis. Anque nu es tan huerti cumu n’andalú es frecuenti en estremeñu, prevocandu albondas duas nel escrebieru: ''artu, argamula, güerta''.
* ''Proceenti de [z]''. Es el menus desarrollau tipu rotacismu, dau apeninas nangunas zonas el norti cacereñu i dau nangunas lessicalizacionis. El puebru que mihol representa esti tipu rotacismu (de la mesma naturaleza qu’el latinu) es Villamiel. Se trata dun rasgu dialeutal: allí ondi en estremeñu nolmativu dessisti [z] u [h] s’atopa un son [ɾ], v. gr.: ''derocupá, lar enáguas, lor ochu, deraculá''. Quiziá de mayol usiu es el dau delantri oclusiva sonora en numerosus puntus la heografia estremeña: ''lor deos, añurgá''.

Chascus mu ralinus son los de rotacismu de [l] esplotiva u los de [ð]: ''aguariha < *aguadiha, paneru < panel, perigayu < piel''.
