[[Image:Los_Barruecos.JPG|thumb]]
[[Image:Los_Barruecos_con_agua.JPG|thumb]]
[[Image:Barrueco_de_Arriba.JPG|thumb]]

El parahi natural de '''Los Barruecus''' hue declarau Monumentu Natural pola [[Hunta d'Estremaura]] en hebreru e 1996, una nueva figura legal que garantizaba la proteción d´esti espaciu con el ohetivu e preservalu palas heneracionis huturas. Pa hustifical l´aplicación d´esti réhimin de proteción n´esti entornu se dierun numerosas razonis de gran pesu, en relación a l´emportancia de la heolohia, la fauna i la frora de la zona, asín cumu e los restus arqueolóhicus qu´atestiguan una continua presencia umana ena rehión. Esti reconocimientu oficial hue ebiu en gran miía a la repercusión mediática que heneró el proyetu el Museu Vostell Malpartia, que hue promoviu i assitiau en esus terrenus pol el artista alemán afincau en [[Estremaúra|Estremaura]] Wolf Vostell, una e las figuras mas destacás el movimientu “Fluxus”.

Los Barruecus s´alcuentran a unus 14 kilómetrus de [[Caçris|Caçris]], nel términu municipal de Malpartia e Caçris, aprosimadamenti 3 kilómetrus al sul el núcleu urbanu. Se acei endi [[Caçris|Caçris]] pola carretera EX-521 hata Malpartia, ondi el desviu a Los Barruecus, ya está señalizau.

== Paisahi ==

El perfil i la configuración el paisahi son singularis i evocaoris. Las grandis masas de granitu s´an degradau pogresivamenti a lo largu e millonis d´añus pa dal orihin a unas hormas monolíticas globularis hucheás “bolus”, verdaeras esculturas moldeás pola manu e la naturaleza, qu´an recibiu nombris cumu “la Seta” u “las Peñas del Tesoro” (las Cimerias el tesoru). Riu Salol es la prencipal arteria fluvial, i el su represamientu en deferentis epocas á posibilitau la creación d´una seri e charcas. Entri ellas s´alcuentra la conocia cumu el Barruecu d´Abahu, en cuya orilla s'assitia el antigu “Lavadero de Lanas” (Lavaeru e Lanas), que uguañoti costituyi el Museu Vostell.

El Lavaeru es un eificiu costruiu nel sigru XVIII pa contenel l´endustria lanal el lugal. Con esti fin s´aprovechun las estruturas d´unus molinus harinerus predesistentis. En 1988, el conhuntu hue declarau “Bien d´enterés curtural i Sitiu estóricu" pola [[Hunta d´Estremaura|Hunta d´Estremaura]]. Sabulugal paradimáticu e la arqueolohia preendustrial i citau nel su momentu pol estuyosus cumu Pascual Madoz, Antonio Ponz u Juan Agustín Ceán Bermúdez, esperimentó un procesu d´ampliación ebiu al aumentu e l´endustria a la que se eicaba a lo largu el sigru XIX, pa aluspués sufril el abaldonu i la ruina duranti el sigru XX. Estaba hormá pol varius molinus, un batán, el lavaeru, oficinas, ependencias, una ermita chiquenina i la charca, esencial pal procesu e lavancia e la lana. La su arquitetura se organiza a partil de la pares de la charca, endi onda esmienzan una seri e navis u espacius aboveaus que uguañoti conservan los nombris de las antiguas hunciones a las que estaban eicaus, cumu el esquileu, pesahi, calderas... Estus espacius se sostienin meyanti arquerias hormás pol paramentus rústicus de ladrillu, preteneciendu tós estus rasgus a la arquitetura populal de la rehión. Cumu curiosiá, izil que los malpartieñus son mu aficionaus a pescal ena charca hucheá el Barruecu d´Abahu, ondi se caturan unus pecis, las tencas, mu apreciaus pol el su sabol i que se gastan cumu ingredienti prencipal d´angunus de los platus mas celebraus de la gastronumia local.  

Las tencas nu son la única especi animal destacá e Los Barruecus. Pudrie consieralsi que la mas señalá d´esti ábitat es la cibueña branca, que á estableciu en él una e las colonias sobri roca mas emportantis a nivel Uropeu. Estas avis costruyin los sus nius sobri los bolus graníticus, prouciendu con ellu la imahin mas emblemática d´esti paisahi. Algotrus animalis que puebran la zona son nutrias, liebrus, lagartus ocelaus (el mayol de los lagartus ibéricus), tritonis, galápagus leprosus i varias especis de rapacis cumu el águila carzá i culebrera, milanu rial i negru u aguiluchu cenizu. En cuantu a la frora, en orihin mas arbolá, derivó a otra hormá ena su mayoria pol deferentis especis de matorralis (retamas, codesu) ebiu a las atividais agrarias i ganaeras  nel ecosistema. Enas zonas úmeas, se puein visoreal tamién angunas especis de ranúnculus i orquídeas.


== Arqueolohia ==

Son abondus los vestihius arqueolóhicus desistentis en Los Barruecus. Enas Peñas el Tesoru s'assitia un emportanti yacimientu preestóricu con varias de las etapas de la Preestoria e la rehión. Es mestel destacal que n´esti lugal s´an atopau las evidencias [http://www.elperiodicoextremadura.com/noticias/imprimir.asp?pkid=75732 mas antiguas de proución agrícola d´Estremaura] fechás hazi unus 7000 añus, nel Neolíticu. El lugal estuvu puebrau en etapas posterioris cumu el  Calcolíticu u la Eá el Bronci. En relación con esti asentamientu, eberiamus cital un conhuntu e pinturas i grabaus rupestris, que se conhorman cumu unu e los núcleus d´arti rupestri postpaleolíticu mas enteresantis d´[[Estremaúra|Esremaura]]. Pal sul s'assitia una emportanti necrópolis megalítica, la de Ihadilla (Hijadilla en castellanu). 

D´epocas mas recientis s´an alcuentrau sillaris con escricionis i tehas, d´epoca romana, i tamién son conocius angunus enterramientus antropomorfus tallaus en roca, el periodu artumeyeval. Sumaus al antigu Lavaeru, el sigru XVIII, i a diversus molinus harinerus, tós estus restus costituyin un enteresanti rustru arqueolóhicu de la presencia i atividais umanas ena rehión.

== Enlacis esternus ==
* [http://www.juntaex.es/consejerias/mut/dgm/am0405.htm Datus de la Hunta d’Estremaura]
* [http://www.museovostell.org/ Museu Vostell Malpartia]
* [http://www.celtiberia.net/verlugar.asp?id=525&cadena= Referencias arqueolóhicas]


[[Category:Espacius naturalis en Estremaura]]
