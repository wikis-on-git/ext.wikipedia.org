[[File:Gaius Cornelius Tacitus.jpg|thumb|right|250px|''Retratura supuesta Tácitu''.]]
'''Tácitu''' [[IPA|[ˈtaθitu]]] (en [[luenga latina|latín]] ''Publius Cornelius Tacitus Caecina Paetus'' [[IPA|[ˈpuːblɪʊs kɔrˈneːlɪʊs ˈtakɪtʊs kaeˈkiːna ˈpaetʊs]]]) hue un políticu, hablaol i estoriaol romanu los sigrus I i II.

== Via ==
Las enteracionis tocantis a la su via son escassas, quasi toas mentás entri los sus própius escritus i sacás de la correspondéncia con [[Plíniu el Nuevu]]. Angunas huentis epigráficas tamién lo mientan.
 
Pol ''[[cognomen]]'' ''Caecina'' se l’á atijau a la família los Cecina pol parti mairi. Su pairi quiziá huera l'otru Cornéliu Tácitu al que se refieri [[Plíniu el Vieju]]<ref>''Nat.'', VII 76.</ref>, varón del ordin eqüestri d’antipassaus [[celtas]]. Tácitu iju tuvu nacéncia, con mucha probaliá, en [[Vasio]] (ogañu [[Vaison la Romaine]], ena [[Galia Narbonensis]], entri los añus 55 i 58 ed. C., dalcuerdu conos endirgus duna carta<ref>Plin., ''Ep.'', VII 20.</ref>. Otrus autoris din que Tácitu sedria galu, pero de mas al norti, de pa la [[Galia Belgica]].

Pol mé los emperaoris, Tácitu hacinó un balagueru títulus, comu el mesmu assigura<ref>''Hist.'', I 1, 3)</ref>, hiziéndusi conas primeras diniais a los deziochu añus. Nel añu 77, Tácitu se convoó cona ija [[Júliu Agrícola]], miembru esti de família senatorial. Estus agarris le facilitarun que densiguia huera trebunu melital nuna las quatru legionis el ejélcitu el su suegru entri los añus 77 i 79. Al amén desti selvíciu, aballó a [[Roma]] andi hue ordenau qüestol nel 81, quiziá pol favol el emperaol [[Titu]]. 

Quatru añus endispués sedria edil u trebunu la plebi, cargu suficienti pa puel consiguil la pretura nel 88, añu en que tamién se hizu con un puestu saceldotal, huendu ''XVuir sacris faciundis''<ref>''An.'', XI 11</ref>. Entri el 89 i el 93 estuvu nel gubiernu provincial, comu legau u procónsuli, en [[Asia]] i [[Achaia]].
 
De que murió [[Domicianu]] i [[Nerva]] le suceyó, Tácito aballó pa [[Roma]] otra vezi andi acontinó la su carrera política. Comu el cónsuli junta Nerva nel 97, Vergíniu Rufu, enfeneció duna malotia a la pielna, Tácitu hizu de ''consul suffectus'' u ''designatus''. Embaju essi onol prenunció la ''laudatio funebris'' que Plíniu mienta enas cartas<ref>''Ep.'', II 1, 6.</ref>.

Entri los añus 97 i 102 Tácitu anduvu nel chascu contra [[Máriu Priscu]], junta el su amigu [[Plíniu el Nuevu]], añus estus de fecunda ativia literária. Mas tardinu, abaldona [[Roma]] i ahila pa la [[Germania]] comu ''legatus Augusti pro praetore'' i, de que regressa otra vezi a la capital, s’enlia a escrebil las sus ''Historiae''.

Pal añu 112 es procónsuli en [[Asia]] i quiziá llegara a conocel añus dispués la sucesión de [[Adrianu]], anque no es mu siguru. La fecha la su muerti s’inora.

== Obra ==
Tácitu, comu muchus los estoriaoris la Antigüeá, escrebió estórias pol bel participau de la via política i bel estau presenteru nel polvinil el Estau. No estanti, Tácitu no aspera al momentu la su jubilación pa escrebil, pos de que mueri [[Domicianu]] i con el el regimin aginanti i recarcanti los [[Fláviu]], Tácitu escrebi i pubrica unas sérii obrinas, denominás ''opuscula'' u ''opera minora'', en oposición a la sus grandis obras estoriográficas.

* ''De uita Iulii Agricolae''. Es un tratainu biográficu sobri el su suegru, enque se entrimesturan un haci génirus literárius i temáticus comu la alabáncia fúnebri, la descrición geográfica i de puebrus i la monografia. Gastó las parabras el cabiceru i el caberu l’obra pa propaganda política de crítica contra [[Domicianu]]. Nel se cuenta la labol Agrícola enas tierras la [[Britannia]]. L’obra la espubricó pa úrtimus el añu 97.

* ''De origine et situ Germanorum''. Tamién es mas conocia comu la ''Germania''. Apaici entri el añu 98 i 99. Es un tratau de caraiti enológicu i geográficu. L’obra s’estrutura en dos grandis partis, una que es una descrición general tocanti al sítiu, arrayus, costumbris los gelmanus i la otra una bicha mas hundeá a tentu las tribus gelmanas. Nella s’espón unu los pensamientus freqüentis ena epoca i que dende [[Séneca]] afroreci en quandu en ves enas obras literárias los primerus sigrus el Empériu, que es el conceutu el ombri braviu comu ejempru costumbris puras i no corrutas a la contra lo que dessisti en [[Roma]].

* ''Dialogus de oratoribus''. Es un diálogu de caraiti [[Cicerón|ciceronianu]], cuya entiá pon en dua l’autoria i cronologia, anque angañu se crei —polo general— sel tacitea pol mó el estilu. Nessas letras Tácitu espressa la situación que dessisti eno tocanti a la retólica. La caraba aconteci en cá [[Curiáciu Maternu]], quien hartu la via comu hablaol, quiel eicalsi mas al escrebieru obras trágicas comu el ''Cato''. Palramentan al tentu el própiu Curiáciu, Marcu Apru i Júliu Segundu. Secundariamenti apaici Vistanu Messala. Carabean fronterus Curiáciu i Apru, estuviendu el primeru dalcuerdu con que la hablatorias está emputecia i Apru, a la contra, con que á volucionau i es nesseçáriu adautalsi a los nuevus tiempus.

[[File:Lipsius manuscript.jpg|thumb|left|100px|''Portá una eición 1598''.]]


La su obra estoriográfica mayol —''opera maiora''— apaici dies añus mas tardi, entri los añus 104-110. Son dos grandis obras qu’albarcan mas dun sigru acontecimientus políticus i que la tradición quasi siempri a trasmitiu dambas a dos juntas.

* ''Historiae''. Las espubricó nel 110 i son un relatu el periodu rezienti el Empériu. Albarcan dende la caia el regimin [[Nerón]] (dende el 69) hata la muerti el úrtimu los Fláviu, [[Domicianu]]. Es la continación de lo que el cámbeu sistema supusu dende que [[Júliu Cesa]] consiguiera tolos pueris.

* ''Annales''. El nombri vien dau pol métodu que sigui, espurechu al hechu polos antíguus cronistas i estoriaroris que cuentaban en añu en añu. Los ''Annales'' relatan i revacan sobri los añus la dinastia Júliu-Cláudia. La su estrutura era en tres ''éssadas'' (en seis en seis librus), anque no tolas éssadas se conselva pol enteru. La éssada primera, que trata sobri [[Tibériu]] se conselva quasique entera, desquitandu cachus el libru V i el VI. Lo tocanti a [[Calígula]] s’escambajó la huerça dellu. Los periodus [[Cláudiu]] i [[Nerón]] se hallan con emportantis lagunas.

== Abreviaturas ==
Tácitu, dalcuerdu con el catálogu el dicionáriu ''Oxford'' tien l’abreviatura '''Tac.''' ('''Tác.'''). Sus obras s’abrevian assina: 
* ''De uita Iulii Agricolae: Ag''.
* ''Germania: Ger''.
* ''Dialogus de oratoribus: Dial''.
* ''Historiae: Hist''.
* ''Annales: Ann''.

== Referéncias ==
{{listaref}}

== Bibliografia ==
* VV. AA., ''Historia de la literatura latina'', Mairil, Cátedra, 1997.
* VV., ''Oxford Latin Dictionary'', Oxford, Clarendon Press, 1968.
* Tácito, ''Anales'', entrod. i trad. J. L. Moralejo, Mairil, Gredos, 1982.
* P. Cornelio Tácito, ''Anales'', ed. B. Antón Martínez, Mairil, Akal, 2007.

[[Category:Escrebioris latinus]]
[[Category:Hablaoris latinus]]
[[Category:Estoriaoris latinus]]
