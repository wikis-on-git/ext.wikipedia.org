'''Marcu Aneu Lucanu''' (en [[luenga latina|latín]] Marcus Annaeus Lucanus) hue un escrebiol latinu, autol la ''Pharsalia''.

== Via ==
Las huentis pa la via Lucanu s'alcuentran enas tres biografias conselvás (''Vitae Lucani''), una atribuia a [[Suetóniu]]<ref>Suet., ''Poet.'', ''Vita Lucani''.</ref> i otra a [[Vaca]]<ref>Vacca, ''Vita Lucani''.</ref> i otra anónima <ref>''Codex Vossianus''.</ref>. Lucanu tuvu nacéncia el 3 noviembri el 39 ed. C. ena ciá [[bética]] de [[Córduba]]. La su família era una de las mas inlustris de pol altoncis en [[Roma]], pretenecienti al ordin eqüestri. Su pairi hue Marcu Aneu [[Mela]], helmanu el políticu i filósofu [[Séneca]] i su agüelu pol parti paterna hue el hablaol i escrebiol [[Séneca el Mayol]]. Su mairi hue Acília i su agüelu pol parti materna hue Acíliu Lucanu, hablaol i huncionáriu ena [[Bética]].

Con ochu messinus aballó hunta la su família pa [[Roma]]. Hue un zagal precozi, assinque de mu chiquinu escomençó la su holmación enteletual. Le deprendierun gramática i filosofia, compartiendu crassi con el huturu satíricu [[Pérsiu]]. El su professol filosofia hue [[Cornutu]], representanti la escuela estoica, pingándusi de las dotrinas que mas tardinu sirvirán pa enfocal la ''Pharsalia''. Hueraparti, la huerça el deprendieru se lo didu el su tiu [[Séneca]], prencipalmenti quandu gorvió del destierru i s’encargó tamién del ensiñaeru [[Nerón]], quandu el hovin Lucanu cuentaba dies añinus. 

Apeninas de con dezisseis añus son los sus primerus puemas emportantis,los épicus ''Iliacon'' i ''Catachthonion''.Quandu moçu aballó pa [[Grécia]] a compretal la su holmación, hata que es ordenau regressal a [[Roma]] a holmal parti la corrobla amigus el préncipi, campeandu cumu un pueta escecional. Pol mó la su albeliá, nel añu 60 se presentó a los ''[[Neronia]]'' andi recitó con gran fortuna las ''Laudes Neronis''.

De ná que hizu los venti añus, polos agarris que tinia, es nombrau, enantis la eá legal, qüestol i agul. Al poquininu, conus adáhius acontecius ena corti, las inviyas i los levantihus, la família Anea densiguia escomiença a velsi entrillá. Quandu la [[conhura Pisón]], su tiu [[Séneca]] es obrigau a suicidalsi. El hovin Lucanu, qu’apeninas tinia venticincu añus, has lo própiu: se suicidó cuertándusi las venas, recitandu unus velsus la su obra al tentu la muerti dun sordau sigún espenaba. Otras huentis<ref>Tac., ''Ann.'' 15. 56 i tamién una las sus biografias.</ref> din que quandu la conhura, Lucanu encurpó a la mairi, anque estu nu es de tó siguru.

== Obra ==
Lucanu, anque murió de mu nuevu, escrebió muchas obras, de las que namás abemus la ''Pharsalia'' i angunus velsinus paí suertus dotras obras menus conocias pa musotrus. Escrebió velequí estu:
* ''Iliacon''.
* ''Catachtonion''.
* ''Laudes Neronis''.
* ''Laus Pisonis''.
* ''Orpheus''.
* ''Siluae''.
* ''Medea''.
* ''Adlocutio ad Pollam''.
* ''Salticae fabulae''.
* ''Saturnalia''.
* ''Epigrammata''.
* ''Bellum ciuile''.
* ''De incendio urbis''.
* ''Prosa oratio in Octauium Sagittam''.

De toas ellas namás abemus enteru lo qu’escrebió de ''Bellum ciuile'', unus velsinus proceentis del ''Orpheus'', ''Iliacon'' i ''Catachthonion'' i dos caquinus de dos [[epigrama]]s i tres framentus cuya obra es duosu ascrebil. 

=== La ''Pharsalia'' ===
L’obra pola que es conociu Lucanu es pola ''Pharsalia'', puema épicu inconclusu que narra los acontecimientus la guerra cevil entri [[Húliu Cesa]] i [[Pompeyu]]. El nombri la obra es el de ''Bellum ciuile'' (u ''De bello ciuile'' u ''Belli ciuilis libri''), anque se la conoci mas a menú pol títulu ''Pharsalia'', pol mó dun passahi el libru IX.

Es una las obras mas singularis la literatura latina pol várius motivus: es una narración en puesia al mó [[épica|épicu]] dun hechu estóricu pero rumpi con quasique tolos patronis própius el [[épica|héniru épicu]]. Escomençandu pola obra en sí, se halla inacabá, el úrtimu los sus librus es el décimu, polo que se inora quál podria bel siu el longol que tinia pensau el pueta. Los primerus velsus la obra son duosus i ena primel parti el libru I se halla una alabáncia a [[Nerón]] que namás es possibri entendelsi polas nolmas la literatura la su epoca, pos Lucanu era repubricanu. Lo narrau endispués son los destintus acontecimientus la guerra cevil entepretaus suhetivamenti. 

Los hechus son estóricus, pero ni el holmatu ni el ohetivismu assina lo son. Ara, tapocu es épica tradicional polque se sal de los esquemas i parámetrus el héniru. Nu es estória polque, anque narri hechus acontecius en verdá, está escrita la ''Pharsalia'' en [[essámetru]]s i se halla la vozi, la crítica i la visión el pueta en tola obra hiziendu una esposición suhetiva los hechus, rumpiendu cona ''lex ueritatis'' la [[estoriografia]]. Pero tapocu es [[épica]] pol incumpril con muchus los prencípius el héniru, a sabel:
* La narración nu comienza ''in medias res'', sinu qu’es lineal. La estória comiença con el pasu el riu [[Rubicón]] pol [[Húliu Cesa|Cesa]] i las sus tropas i daí palantri tó aconteci ''more historico'', al mó el relatu estóricu.
* Nu tien sintiu conmemorativu i celebrativu, más, es un llantu ιmpotenti anti la perda de lo realmenti romanu, qu’era la repúbrica. Lucanu llora pola perda la ''libertas'', nu la celebra.
* Nu dessisti un éroi que sirva p’uñil l’aición. S’án propuestu cumu talis a [[Húliu Cesa|Cesa]], a [[Pompeyu]], a [[Catón d’Útica|Catón]] enclusu a los valoris astratus cumu la ''uirtus'' u la ''libertas'' sin demasiau éssitu. Lo primeru polque [[Húliu Cesa|Cesa]] es el liberticida i pol mé el qual escomiença el cámbiu rehimin, lo segundu pol [[Pompeyu]] moril i siguil l’aición, amás de sel la su muerti obrigá al sel el representanti Orienti i, pol tantu, de la holma curtura que prehudica a [[Roma]] i lo terceru polque [[Catón d’Útica|Catón]] namás es un éroi moral, ''exemplum'' el estoicismu. Assinque nu dessisti un éroi concretu a la escontra d’obras cumu la ''[[Eneida]]'' u la ''[[Iliada]]''.
* Careci d’aparatu devinu, es izil, los diosis nu entrivienin de mó diretu i decisivu ena obra. Son innessezárius, pos nu es mitu, sinu estória i tó está suhetu al polvinil i a la fortuna.
* El sentimientu celebrativu i nacionalista s’estrunca, pos el alampu dun tiempu pretéritu hazi al pueta gañil d’impoténcia i embilmi.

== Estilu ==
En gran miia siguió a [[Verhíliu]] nel tratamientu ciertus passahis u nel usiu simis la naturaleza, anque muestra una alehación consierabri con respetu al pueta crássicu. Cumu ena literatura el su tiempu, Lucanu escrebi siguiendu los prencípius la retólica. Esti hechu has que autoris posterioris lo hueran menuspreciau pol nu siguil los cánun crássicus. El su estilu es soleni, cumu ena épica, pero densiguia se tracamundea pol sintimientu, hiziendu usiu dun velsu verrinchú a las vezis i otras recurriendu a la [[braquilohia]] i las senténcias.

== Abreviaturas ==
Esti autol, dalcuerdu con el catálogu el icionáriu ''Oxford'', tien l’abreviatura ''Luc.''

== Huentis ==
{{listaref}}

== Bibliografia ==
* Lucano, ''Farsalia'', entrod. J. Luque Moreno, trad. A. Holgado Redondo, Mairil, Gredos, 1982.
* Manzano Ventura, Ma. V., ''La Farsalia de Marco Anneo Lucano: Cuestiones temáticas más importantes''.
* Bayet, J., ''Literatura latina'', Ariel, Barcelona, 1970<sup>2</sup>.
* VV. AA., ''Oxford Latin Dictionary'', Oxford, OUP, 1968.

[[Category:Escrebioris latinus]]
[[Category:Estória]]
