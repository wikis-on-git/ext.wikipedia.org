'''Valériu Máisimu''' (en [[Luenga latina|latín]] ''Valerius Maximus'') hue un escrebiol i hablaol latinu el sigru I ed. C., autol de los ''Factorum et dictorum memorabilium libri IX''.

== Via ==
Los endirguis tocantis a la su via son poquinus i tós estraius de la su própia obra. Pol su nombri puei atihalsi cona ''gens Valeria'' i que vivió pal sigru I ed. C., anque se desconocin las fechas nacéncia i muerti ansí cumu la su pátria u estuyus, anque de ciertu que tinia conocimientus literárius i retólicus. Se sabi, sin embargu, que hizu güena gavilla con Sestu Pompeyu, unu los primerus en hurali fieliá al emperaol [[Tibériu]] i que hue consu hunta Sestu Apuleyu nel 14 ed. C., de que murió [[Agustu]]. Estu demuestra que Valériu gaspaleó pa los ambientis la corti i el puel. Con dichu consu, Valériu Máisimu anduvu pa la isla de [[Ceu]], quandu aquel diba p’[[Ásia]].
 
== Obra ==
[[File:Inkunabel.ValMax.001.jpg|thumb|right|200px|Páhina duna eición el 1471 d'[[Amburgu]] de los ''Dichus i hechus memorabris''.]]
Duramenti criticá tantu pol filólogus cumu estoriaoris u otros estuyosus, l’obra pola qu’es conociu Valériu son los ''Factorum et dictorum memorabilium libri IX'' "''Nuevi librus hechus i dichus memorabris''" u simprimenti "''Hechus i dichus memorabris''". Está escrita embahu la tendéncia enciclopedista la epoca. Assinque nella se has un acopraeru charramanduscu el sabel antíguu pol mé las destintus chascus acontecius, tantu en [[Roma]], cumu en [[Grécia]] u Orienti, dinus de sel arrecordaus i que sirvi enas escuelas pal componieru desculsus i assina cautival el arti hablativu.
 
Essus chascus i dichus suman en total 391 ''exempla'' "ehemprus" arrepartius en nuevi librus. Ca libru s’estrunca en seicionis temáticas que a la su vezi se deviin sigún el hechu seya romanu u foriatu. Esti disponieru favoreci albondu el trebahu al alunu u al consurtol la obra pa topal facilmenti los datus, puyendu hallal endirguis vertuosus i viciosus, hechus i pressonahis en pocu tiempu (tuviendu en cuenta el holmatu que tinian los librus ena antigüeá crássica). Tamién, l’obra s’estrunca entri las quatru vertuis prencipalis: ''sabiuria'', ''hustícia'', ''hortaleça'' i ''temprança''.

[[File:Tiberius NyCarlsberg01.jpg|thumb|left|150px|Bustu el emperaol [[Tibériu]]. En epoca emperial, la literatura tinia que sel de propaganda u alabáncia al emperaol u desaculalsi escrebiendu al tentu temas científicus.]]Esta obra debi sel entendia dende las almiracionis la retólica escolal el sigru I i a partil el húiciu estóricu que merecin los pressonahis que nella apaicin con finis moralis<ref>Valerio Máximo, ''Dichos y hechos memorables'', entrod, trad. i not. S. López Moreda, Ma. L. Harto Trujillo i J. Villalba Álvarez, Gredos, Mairil, 2003.</ref>. Pos los antíguus entendian que velallí la estória era la ''magistra uitae'' "maestra la via" i los ombris que holman parti della án de sel recordaus polos sus hechus u parabras que nel su dia muarun el correl los tiempus.

El hechu de bel escritu esta obra en periodu emperial respondi a la nesseziá de muestral, hueraparti los hechus relataus nella, una propaganda el préncipi i tamién del nuevu rehimin. Assina l’alabáncia al emperaol [[Tibériu]] i a tolo qu’assiguri la su posición, cumu lo son la farta precupacionis (''securitas'') i la tranquiliá (''tranquillitas'') que prometi la estabiliá política i el puel en manus dunu namás. Assinque arremeti en tol largol la su obra contra aquellus ombris entricantis que promovierun la guerra cumu [[Brutu]] u [[Sila]] u [[Máriu]].

La huentis gastás pol esti autol ubun de sel mu variás i albondosas, lo mesmu estoriográficas, que literárias, que manualis escolaris, que decumentus púbricus i privaus. Entri las estoriográficas se puein mental a [[Titu Líviu]], [[Céliu Antípatru]], [[Eródotu]], [[Teopompu]] u [[Henofonti]] i de las literárias campea el usiu l’obra filosófica [[Cicerón|ciceroniana]].

== Estilu ==
El su estilu preteneci al de la retólica el su tiempu, andi se busca mas el convencel pol arrepelotamientu i repitición que pol sustáncia i causa mesma. Precural inlustral sobri un haci enolmi chascus i tamién hazel qu’el letol se marabilli con ellu quandu los consurti, assinque hueraparti el mó encliclopeicu, los ehemprus son retrataus, plasmaus conos rasgus destacabris i destintivus el acontecimientu.

== Abreviaturas ==
Esti autol alcibi l’abreviatura ''V. Max.'' dalcuerdu con el icionáriu ''Oxford''.

== Referéncias ==
{{listaref}}

== Bibliografia ==
* Valerio Máximo, ''Dichos y hechos memorables'', entrod, trad. i not. S. López Moreda, Ma. L. Harto Trujillo i J. Villalba Álvarez, Gredos, Mairil, 2003.
* Bayet, J., ''Literatura latina'', Ariel, Barcelona, 1970<sup>2</sup>.
* VV. AA., ''Oxford Latin Dictionary'', Oxford, OUP, 1968.

[[Category:Escrebioris latinus]]
[[Category:Estoriaoris]]
[[Category:Estória]]
