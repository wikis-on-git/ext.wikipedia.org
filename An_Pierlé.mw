'''An Pierlé''' (el su nombri conpretu es An Miel Mia Pierlé) es una cantora i música [[Bélgica|belga]].

== Estória ==
Tuvu nacéncia en 1974 en [[Deurne]], [[Bélgica]]. Dende mu nuevina el su ceviqui hue la música i la actuacion, sigún las sus própias parabras: "actual, cantal, hazel música i bailal i, de sel possibri, tó a la vezi". No le cumpria albondu la su hormacion pianu con pieças crássicas i quandu tenia 17 añus entró ena escuela Studio Herman Teirlinck, en Antwerp. A los tres añus plática en dicha escuela, ya conponia las sus própias músicas i las cantava, entepretandu-las al pianu. 

[[File:An Pierle in 2008.jpg|thumb|right|180px|An Pierlé, 2006.]]
Endespues anduvu tocandu en destintus clubis música hata qu’en 1996 s’arrochó a participal nel Rock Rally Humo, andi tuvu déssitu. Hizu una version de ''Are friends electric'' de Gary Numan  que tuvu güena acogia enos arrádius. Anduvu dos añus endespues participandu con el grupu teatral Bernadetje i ena sérii ''Moeder waarom leven wij'', entrevolandu actuacionis por [[Bélgica]] i [[Olanda]]. 

El su primel discu hue ''Mud stories'', espubricau nel 1999, andi s’alvierti la sublimi coyontura entre pianu i vos i a vezis, el [[alcordion]]. Las grabacionis tocantis al pianu elétricu huerun del 1998, mentris que las del acústicu se hizun ena primavera el añu siguienti. El discu otuvu la aprevacion el púbricu, vendiendu-se 25.000 cópias entre [[Bélgica]] i [[Olanda]].

El segundu discu vinu en 2002, entitulau ''Helium Sunset''. Esti trebaju cuenta con una mayol estrumentacion, comu baterias o [[violonchelu]].

Siguiendu a esti discu, nel mesmu añu, grabó An juntu con orquesta un nuevu discu entitulau ''Live Jetset with Orchestra''.

Una nueva edicion de dos discus el ''Helium Sunset'' salió nel 2005, cuyus el segundu enclui el su déssitu ''Il est 5 heures (Paris)'', por mé el qual consiguió una mayol dehusion en paisis comu [[Fráncia]] o [[Reinu Uniu]].

El su últimu discu data del 2006, grabau cona White Velvet en mayu el 2006, cuyu primel cenzillu hue ''How does it feel?''. El su títulu es ''An Pierlé & White Velvet''.

== Discografia ==
[[File:Anpierle675.jpg|thumb|225px|An Pierlé]]
Discus:
* ''Mud stories'' (1999).
* ''Helium Sunset'' (2002).
* ''Live Jetset with Orchestra'' (2002).
* ''Helium Sunset'' (eición francesa con dos discus) (2005).
* ''An Pierlé & White Velvet'' (2006).
* ''Hinterland'' (2010).
Cenzillus:
* ''Mud stories'' (1999).
* ''Tower'' (remix) 2000.
* ''As sudden tear fall'' (Hebreru 2002).
* ''Sing song Sally'' (Huñu 2002)
* ''How does it feel'' (Abril 2006).

== Atijus ==
* [http://www.white-velvet.com/ Páhina oficial]
* [http://www.alwaysontherun.net/anpierle.htm Biografia i letras las cancionis An Pierlé]

[[Category:Música de Bélhica]]
{{DEFAULTSORT:Pierle,An}}
