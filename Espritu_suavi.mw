{{Marcas diacríticas}}
El '''espritu suavi''' u '''duci''' (del latín ''spiritus lenis'', carcu del griegu ''ψιλὸν πνεῦμα'') es, nel sistema politónicu griegu, una marca diacrítica (᾿).

== Orihin ==
Esta marca nació a partil el partieru a la metá la letra [[eta]] mayúscula H, gastá pa asseñalal en ciertus dialeutus la aspiración. La parti la derecha se gastó pal espritu suavi i la gocha pal [[espritu rúspiru|rúspiru]].

== Prenunciación ==
El espritu suavi s’acoloca polcima duna vocal —''ἀ, ἐ, ἰ, ὀ, ὠ''— i simboliza l’asséncia aspiración, polo que nu se prenúnica. Angunus estuyosus ihun que esti símbulu asseñalaria angún tipu glotal cumu la [[alif|ا]] en [[luenga árabi|árabi]]. Nu estanti, las freqüentis [[crasi|crasis]] i elisionis muestran qu'el espritu suavi namás endica la caréncia dun ataqui rúspiru: ''ὦ ἀνήρ'' (''ō anḗr'')> ὦνήρ (''ōnḗr'').

== Ortografia ==
Las nolmas el usiu el espritu suavi son prencipalmenti las siguientis:
:—El espritu suavi se gasta siempri a comiençu parabra quandu esta emprencípii pol vocal nu aspirá: ''ἐρωτάω'' (''erōtáō''), ''ἀλλά'' (''allá''), ''ὀρθός'' (''orthós''). Enos casus ditongus, s'acoloca polcima la segunda las letras el ditongu: ''οὐσία'' (''usía''), ''αἰδώς'' (''aidṓs'').
:—Si dicha vocal tien ton agú, el espritu s’acoloca arriba a la gocha el ton. V. gr.: ''ὄργανον'' (''órganon''). En cámbiu, si tien ton cercunflehu, el espritu s’acoloca embahu el ton. V. gr.: ''ὦκα'' (''ōka'').
:—Si la vocal está en mayúscula, el espritu se pon arriba a la gocha la letra, nu polcima: ''Ἀργώ'' (''Αrgṓ''). Ara, si la vocal tien ton, lo mesmu el espritu qu’el acentu se pon a la gocha, primeru el espritu i endispués el ton: ''Ἄρης'' (''Árēs'').
:—Anque nu es obrigatóriu, parabras con ''ρ'' heminá interna, puei lleval la primel dellas espritu suavi i la segunda [[espritu rúspiru|rúspiru]]: ''Πύῤῥος'' (''Pýrrhos''), ''ἐῤῥυσάμην'' (''errhysámēn'').
:—Amás de sel marca el ataqui suavi, el espritu suavi se gasta cumu marca la [[crasi]], en cuyu casu se llama [[coroni]], v. gr.: ''τοὔνομα'' (''túnoma'') < ''τὸ ὄνομα''  (''tò ónoma''), ''χὤστις'' (''khṓstis'') < ''καὶ ὅστις''.

== Trascrición ==
El espritu suavi careció de trascrición al latín i a las demás luengas, pol nu tenel valol fonéticu. Cona perda el sistema politónicu, el [[luenga griega|griegu muelnu]] ehó de gastalu: ''άνδρας'' (''ándras''), ''Αθήνα'' (''Aθína''), ''ευτυχώς'' (''eftihós'').

[[Category:Ortografia]]
