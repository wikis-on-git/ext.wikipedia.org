En [[luenga griega|griegu]] ''τροχαῖος'', "corriendu, ligeru".

En métrica, el '''troqueu''' es el [[pie métricu|pie]] compuestu de tres moras repartias en dos tiempus, tal que ˉ ˘. Possei un rimu descendienti, a la escontra el [[yambu]]. Enas luengas con acentu entensivu el rimu desti pie es tónica-átona, es dizil, ´-. Parabras comu ''ciebri'', ''zimbru'', ''corva'' u ''piórniu'' possei rimu trocaicu.

El troqueu en griegu tamién hue llamau ''χορεῖος'' "danceru". El rimu el troqueu preteneci al de géniru rímicu dobri, es dizil, el de 2:1.

== Velsus trocaicus ==
Los velsus trocaicus várian nel su númiru piezis. A efetus compositivus possein el mesmu númiru que los [[yambu|piezis yámbicus]], acollerándusi en dos tiempus ena métrica griega (dímetrus, trímetrus, tetrámetrus…) u en piezis ena latina (quaternárius, senárius, setenárius, otonárius).
 
En latín hue prefiriu, sobritó en comédia, el empreu el ''otonáriu trocaicu cataléticu'' u ''setenáriu trocaicu''.

Sigún seya en latín u en griegu, se puein sustituil unus piezis u otrus. Nuevamenti el latín es el que tien mayol ahechoneria al respetivi puyendu abel sustitucionis enos piezis paris i imparis. 

Ejempru d’otonáriu con sustitucionis es Pl., ''Aul,'' 180: 
::uenit | neque | magis|ter quem | diui|dere ar|gentum o|portu|it.

En griegu, a la escontra, namás cabi sustitucionis enos piezis paris.

Las sustituicionis el troqueu son las mesmas que las del [[yambu]]: [[espondeu]], [[dátilu]], [[anapestu]] u [[proceleusmáticu]]. Nu cogi nel rimu trocaicu yambus ni al revés.

== Bibliografia ==
* Comotti, G., ''La música en al cultura griega y romana'', trad. Rubén Fernández Piccardo, Madrid, Ediciones Turner, 1986.
* H. R. Liddell, R. Scott, ''A Greek-English Lexicon'', Oxford, 1996.
* Rubio Fernández, L., González Rolán, T., ''Nueva gramática latina'', Mairil, Coloquio, 1985.

[[Category:Métrica]]
