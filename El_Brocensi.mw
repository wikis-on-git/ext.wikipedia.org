[[Image:Francisco Sánchez.jpg|thumb|230px|right|''Retrataura el Brocensi'']]
Francisco Sánchez de Las Brozas, mas conociu cumu el Broncensi, hue unu los mas elustris sábius el sigru XVI en Uropa. Escrebió puesia, obras gramaticalis, retólicas, filusóficas, astrunómicas, heugráficas, filulóhicas i estuyus sobri autoris crásicus. Amás tuvió conocimientus en melecina, música i ornitulohia. La su mas emportanti labutación hue la ''Minerva'', una gramática latina que se convirtió en muelu pal estuyu el latín en tol viehu continenti.


== Via ==
Francisco Sánchez (Franciscu Sanchi) tuvió la su nacéncia ena localiá cacereña e Broças alreol el 1522 i murió en 1600. Los sus pairis, Francisco Núñez i Leonor Díez, eran ihuçalgus peru d’escasu capital. Pol mé los sus tius, el Broncensi alcibió educáncia, escomiençandu en Évura ondi estuyaria latín i umaniais p'acontinal dispués en Lisboa. Nesta ciá, estuvió al selvíciu e da. Catalina i d. Huan III i premaneceria ena corti hata la muerti la principesa nel 1545. 
Pol desihéncia los sus tius, Franciscu aballó pa Salamanca ondi prosigui colos sus estuyus, esta vezi enconclusus, de Artis i Teulohia. Nesta epoca d’estuyanti se comboa cola su primel esposa, Ana Ruiz del Peso, cola que tuvió seis ihus. En 1554, aluspués de bel perdiu a la su esposa, se comboa con una parienti daquella, diendu al mundu otrus seis ihus. En pocus añus, El Brocensi esprimenta un ahinanti atollaeru económicu que precuró susanal impaltiendu crasis.

Otuvió la Cátidra Retólica hata 1573, tras una ententona pocu provechosa en 1554. En 1576 se hazi con el Saláriu de Griegu, peru enhamás consiguió la Cátidra e Gramática e la que hue opositol en dos ocasionis.

En 1584, s’atopa cola Enquisición, inque nesta primel vezi es escurpau. La tremenda capaciá lóhica el umanista cacereñu (pa él, la mayol autoriá es la Razón) i su descoformismu cola autoriá prevocó que los censoris tuviesin cudiau e premitil la divurgación la su obra. Pasá una décaa, aluspués de hubilalsi, en 1595 s'escomiença un nuevu prohesu enquesitóriu enterrumpiu pola su muerti: El Broncesi enfeneció el 5 e Diciembri el 1600, retiniu en casa pol arrestu domiciliáriu requiriu pola Enquisición.

== Obra ==
Cumu tó güen umanista, El Brocensi hue un escrebiol mu prolihu, que tocó muchas custionis, prencipalmenti filulóhicas. Pol temas, las prencipalis obras el umanista cacereñu son:

* '''Gramáticas'''. Latinas son ''Veræ breuesque Grammatices Latinæ Institutiones'', ''Arte para en breve saber latín'' i ''De Grammatice partibus libellus'', amás de la soná ''Minerva siue De causis linguæ latinæ''. Cuenta ansimesmu con una gramática griega.

* '''Retólica'''. Son ''De arte dicendi'' i ''Organum dialecticum et rhetoricum''.

* '''Filusofia'''. Es sonau el pequeñu tratau ''De nonnullis Porphirii erroribus'', ondi la Enquisición hucheó a Francisco Sánchez «autor muy insolente, atrevido, mordaz, como lo son todos los gramáticos y erasmistas».

* '''Astrunomia'''. Son ''Declaración y uso del reloj español'' i ''Sphæra Mundi''.

* '''Comentárius i eicionis filulóhicas'''. Sobresalin los sus estuyus i eicionis de Verhíliu, Oráciu, Pompóniu Mela, Pérsiu, Ovídiu i Ausóniu. Tamién comenta a autoris mas celcanus al su tiempu cumu Poliziano o Garcilaso de la Vega.

* Obras dramáticas. Se sabi qu’escrebió tamién teatru, tantu en latín cumu en castellanu. Angunus títulus son ''Calíope'', ''Auto de Hábeas Christi'', ''Achilles inuentus''.


=== La ''Minerva'' ===
[[Image:Minerva del Brocense.jpg|thumb|150px|left|''Portá la ''Minerva'' e la eición espubricá pola UEx'']]
Se trata duna gramática escrebia en latín, deviia en cuatru librus. S’estrutura siguiendu un critériu lóhicu, pos hue el frutu e sometel a la razón (''ratio'') la conocéncia la luenga latina i nu al usiu (''usus'') de los autoris crásicus mas notabris. 

Inque esta obra nu seya el escomiençu la torización la gramática i el postulau en prencípius, polque estuyosus gramáticus cumu Apolóniu Dísculu, Pricianu u Escalíheru ya tinia hechas gramáticas racionalis enantis, la ''Minerva'' supusu la piera angulal ondi esmiençal a sostribal el estuyu gramatical tóricu las luengas. Esta obra arcançó una enfluéncia enormi duranti mas de dos sigrus en toa Uropa i que chegaria hata el sigru XX colos henerativistas. Nu estanti, en España, el labutu e Nebrija clisó l'obra el Brocensi que nu sedria mu valoreá a la escontra el restu d'Uropa.

La su prencipal inovación hue eno tocanti a los andaris que sigrus endispués estalacharia Saussure enas sus torias dicutómicas, estu es, eno tocanti a los andaris el ''usiu'' i la ''luenga''. Pal Broncensi, lo emportanti es hallal la estrutura lóhica la luenga i esprical arrancandu daí el usiu endiviual sigún los chascus. Tamién cobró albonda emportáncia enas sus páhinas gramaticalis el concetu d'''elisi''.

La ''Minerva'' tuvió dos eicionis, la primel de 1562 i una definitiva en 1587, andi se recadan datus tamién trataus enas ''Institutiones'' i enos ''Paradoxa''. Ogañu, la eición crética mas cudiá es la laboreá pol miembrus la propia Univelsiá d’Estremaura.

== Atihus ==
* http://iessapostol.juntaextremadura.net/latin/humanismo/brocense.htm Páhina web con datus el autol, testus i curiosiais.

* http://iessapostol.juntaextremadura.net/latin/minerva/ Eición dehital la Minerva.

* http://iessapostol.juntaextremadura.net/latin/humanismo/biblio_brocense.htm Biblugrafia básica.

[[Category:Escrebioris]]
[[Category:Astrunomia]]
[[Category:Literatura]]
[[Category:Biugrafias]]
