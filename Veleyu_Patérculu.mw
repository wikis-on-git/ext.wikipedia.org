'''Veleyu Patérculu''' (en [[Luenga latina|latín]] ''Velleius Paterculus'') hue un estoriaol emperial, autol de las ''Historiae Romanae''.

== Via ==
El ''[[praenomen]]'' que tien es duosu, pos unas huentis lo dan cumu ''Marcus'' i otrus cumu ''Gaius''<ref>C.I.L. VIII.10, 311</ref>, heneralmenti acetau ''Marcus'' pola referéncia [[Priscianu]]. 

Tuvu nacéncia pal 19 e. C. nuna família inlustri la [[Campaña]]. Ya de nuevu melitó nel ehélcitu romanu arcendiendu a trebunu melital enos territórius [[Trácia]], [[Macedoña]] i [[Grécia]] nel 2 ed. C. Ombri entelihenti i entriquietu, endispués trebahó cumu prefetu caballeria i legau pol ochu añus pa [[Helmánia]] i [[Panónia]], embahu el prencipau [[Tibériu]]. Al cabu hue nombrau qüestol i dispuesinu pretol. Toa una via enllena selvíciu melital i políticu hizu dél una pressona entendia en assuntus estau i capacitau pal componieru estoriográficu, anque el resurtau, polas cercustáncias enas que se movia la literatura la epoca [[Cláudiu|claudiana]], s’estruncó.

Se creyi que hue sentenciau a muerti pol mó [[Sehanu]], con quien compartia una supuesta amistá, nel 31 ed. C.

== Obra ==
La su obra hue una estória univelsal en chiquininu, entitulá ''Historiae Romanae'' "''Estórias Roma''", las qualas eica a M. Viníciu. Nellas se relata de holma desigual los hechus dende la estruición [[Troya]] hata la muerti [[Lívia]] nel 29 ed. C.

L’obra se devii en dos librus de largol mu dispal: el primel dellus, brevíssimu en comparáncia con el segundu, albarca el periodu dende la estruición [[Troya]] hata la bicha [[Cartagu]] nel 146 e. C. Dél dessistin várias seicionis que nu mos án llegau. El segundu libru cuenta dende [[Cartagu]] hata [[Agustu]], detuviéndusi nel periodu entri [[Húliu Cesa]] i [[Agustu]], tó enfocau cumu una apreparación pal vinimientu [[Tibériu]].

Al igual qu’otrus autoris el sigru I, cumu [[Séneca]] u [[Valériu Máisimu]], Veleyu se sienti achopaçau<ref> Veleyo Patérculo, ''Historia romana'', entrod., trad. i not. Ma. Asunción Sánchez Manzano, Gredos, Mairil, 2001.</ref> pola heniliá los autoris crássicus. Anque, siguiendu la linía los coetanus, hue un propagandista el emperaol i la su obra s’encasulla ena labutación enciclopeica i con finis devurgativus i pedagóhicus. Desti heitu, la su precupación está nel periodu decisivu el cámbiu rehimin, que es ena guerra cevil entri [[Cesa]] i [[Pompeyu]]. La fortuna quiel que dambus a dos runchin i que pierda [[Pompeyu]] pa assin estaural el prencipau.
 
Gastó cumu huentis a otrus estoriaoris latinus cumu [[Titu Líviu]], [[Pompeyu Trogu]], [[Cornéliu Nepoti]] u Públiu [[Rutíliu]].

== Estilu ==
El estilu retólicu es el própiu la epoca, caraiterizau pol arrepelotonamientu, la repitición, dessaheracionis, contraposicionis, desvius. Con tó, muestra un espetu pocu cudiau, quiziá polas priessas conas que s’escrebió el testu. Son asseñalabris las alabáncias continas al emperaol. La retólica de la que gasta está destiná a la su ensiñáncia enas escuelas, polo que los testus las ''Historiae Romanae'' sedrian d’usiu común pal deprendieru estória i retólica.

== Abreviaturas ==
L’abreviatura que l’assina el catálogu ''Oxford'' es la de ''Vell.''

== Huentis ==
{{listaref}}

== Bibliografia ==
* Bayet, J., ''Literatura latina'', Ariel, Barcelona, 19702.
* Veleyo Patérculo, ''Historia romana'', entrod., trad. i not. Ma. Asunción Sánchez Manzano, Gredos, Mairil, 2001.
* VV. AA., ''Oxford Latin Dictionary'', Oxford, OUP, 1968.

[[Category:Escrebioris latinus]]
[[Category:Estoriaoris]]
[[Category:Estória]]

[[no:Marcus Velleius Paterculus]]
[[zh:维莱伊乌斯·帕特尔库鲁斯]]
