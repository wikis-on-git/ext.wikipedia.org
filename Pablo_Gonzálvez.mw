'''Pablo Gonzálvez González''', maestru i pueta [[Estremaúra|estremeñu]] naciu en [[Carçailla]]. 

Es autol de la ''[[Primera Gramática Ehtremeña]]'' i de várius puemárius. La su labutación nel campu la [[Filolohia Estremeña]] á siu la mas emportanti hata el momentu, pol sel la primel ententona de nolmativizal el [[Luenga estremeña|estremeñu]].

== Via ==
Pablo Gonzálvez González tuvió nacéncia en Carçailla ([[Província e Caçris|Caçris]]) nel añu [[1934]], ihu de padris agricurtoris. Culsó los estuyus de Umaniais i Filosofia nel Semináriu Diocesanu de Cória-Caçris pol onzi añus. Otuvió el títulu Maestru Nacional de Primel Enseñáncia endispués d’estuyal cumu alunu libri na Escuela Nolmal de Mahistériu de Caçris. Acabihó la su holmación pol mé de culsillus de la su especialiá i tamién pol mé de várius culsus de [[Filolohia Ispánica]] ena [[UNED]].

== Ativiá literária ==
Escomiençó nel mundu la literatura de nuevu, espubricandu, avezis con seudónimu, compusicionis puéticas ena rivista ''[[Alcántara (rivista)|Alcántara]]''.

En 1981 espubricó un puemáriu entitulau ''[[Hojas extremeñas sueltas]]'', ondi tendria cabusia puesia tantu en [[Luenga castellana|castellanu]] cumu en [[Luenga estremeña|estremeñu]]. 

En 1982 pol consehu dunus amigus, Pablo Gonzálvez se prehentó al VI Concursu «Ruta de la Plata» lograndu el primel prémiu ena mualiá de «palra populal» con un puema entitulau ''[[La briega]]''. Apartil desti prémiu esmiençaria a cosechal una notabri sérii de galardonis cumu el primel prémiu nel certamin pracentinu puesia en castellanu «[[Exaltación de la encina]]» i el primel accesit nel conculsu convocau pol Extremadura Unida, dambus los dos nel mesmu añu, con el puema ''[[No ehtá la tierra pa hadel indirguih]]''. 

Ansimesmu alcibi un galardón (accessit) nel certamin literáriu del Martis mayol de la capital el Herti en 1984 con el puema ''[[Alilaya]]''.

En [[2002]] espubricó un nuevu puemáriu entitulau ''[[Nuevah hojah ehtremeñah sueltah]]''.

En [[2005]] feguran angunus los sus puemas ena primel antulohia hecha e puesia en estremeñu a manus de [[Luis Martínez Terrón]].

== Ativiá envestigaora ==
Pablo Gonzálvez es unu los mayoris conoceoris el estremeñu, aportandu nu cumu obra filolóhica namás, sinu tamién cumu obra literária la ''Primera Gramática Ehtremeña'' en [[1995]]. Esta obra pretendi albarcal el dialeutu duna holma global, çalachandu el sistema lingüísticu el estremeñu enos sus divelsus andaris fonéticu, morfolóhicu i sintáticu. Cumu hechu señalabri, destaca la su prepuesta ortográfica fonetista ondi letras cumu la ''x'' u la ''j'' nu feguran endrentu el alfabetu estremeñu i gasta pa represental tolos tipus d’aspiracionis la letra ''h''. Se trata de la primel prepuesta de nolmativizal el estremeñu escritu, inque son muchas las deficurtais qu’eha ascapi. Amás la ''Gramática'' de Gonzálvez peca d’enfocal una gramática en comparáncia sempri con el castellanu, escudiandu al [[Luenga lionesa|lionés]] i al [[Luenga purtuguesa|purtugués]] cumu luengas mas celcanas a las raizis el sustratu el estremeñu.

Lleva várius añus labutandu nun voluminosu icionáriu de mas de 70.000 télminus del que entavia se sabi la fecha pubricación. Aprepara tamién una obra de caraiti demosóficu e Carçailla.
 
Tamién tiin participau en dos de los tres congresus celebraus sobri el estremeñu, el primeru ena su localiá natal, Carçailla, nel [[2003]] i el segundu en [[San Peiru de Méria]] ([[Província e Badahó|Badahó]]) nel [[2004]].

== Bibliografia ==
* García-Plata de Osma, R., ''Ruta de la Plata. 10 años de poesía en Extremadura'', Madril, eit. R. García-Plata Quirós, 1986

* Gonzálvez González ''et alii'', ''Primera gramática ehtremeña'', Carçailla, eit. Partido Regionalista Extremadura Unida, 1995

* Martínez Terrón, L., ''Primera Antología de poesía extremeña'', Caçris, 2005

== Atihus ==
* [http://es.geocities.com/ehtremeu/ Web presonal]
* [http://geo.ya.com/nicaela30/inicio.htm Segunderu congresu e la palra estremeña]

{{Literatura en estremeñu}}

{{DEFAULTSORT:Gonzálvez}}

[[Category:Escrebioris en estremeñu]]
[[Category:Puesia en estremeñu]]
[[Category:Escrebioris estremeñus]]
