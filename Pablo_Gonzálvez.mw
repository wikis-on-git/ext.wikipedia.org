'''Pablo Gonzálvez González''' [[IPA|[ˈpaβlo ɣon̟ˈθɑlβeθ ɣon̟ˈθaleθ]]], maestru, poeta i gramáticu [[Estremaúra|estremeñu]] naciu en [[Calçailla]]. 

Es autol de la ''[[Primera Gramática Ehtremeña]]'' i de várius poemárius. El su trebaju nel campu la [[Filologia Estremeña]] á siu la mas enportanti hata el momentu, por sel la primel ententona de normativizal el [[Luenga estremeña|estremeñu]].

== Via ==
Pablo Gonzálvez González tuvu nacéncia en [[Calçailla]] ([[Província e Caçris|Caçris]]) nel añu [[1934]], iju de pairis agricultoris. Cursó los estúdius de Umaniais i Filosofia nel Semináriu Diocesanu de Cória-Caçris por onzi añus. Otuvu el títulu Maestru Nacional de Primel Enseñança endespues d’estudial comu alunu libri ena Escuela Normal de Magistériu de [[Caçris]]. Acabó la su hormacion por mé de cursillus de la su especialiá i tamien por mé de várius cursus de [[Filologia Ispánica]] ena [[UNED]].

== Activiá literária ==
Escomiençó nel mundu la literatura de nuevu, espubricandu, a vezis con seudónimu, conposicionis poéticas ena revista ''[[Alcántara (revista)|Alcántara]]''.

En 1981 espubricó un poemáriu entitulau ''[[Hojas extremeñas sueltas]]'', ondi tendria cabusia poesia lo mesmu en [[Luenga castellana|castellanu]] comu en [[Luenga estremeña|estremeñu]]. 

En 1982 por conseju dunus amigus, Pablo Gonzálvez se presentó al VI Concursu «Ruta de la Plata» lograndu el primel prémiu ena moaliá de «palra populal» con un poema entitulau ''[[La briega]]''. A partil d'esti prémiu esmiençaria a cogechal una notabri sérii de galardonis comu el primel prémiu nel certamin [[Praséncia|pracentinu]] poesia en castellanu «[[Exaltación de la encina]]» i el primel accesit nel concursu convocau pol Extremadura Unida, dambus los dos nel mesmu añu, con el poema ''[[No ehtá la tierra pa hadel indirguih]]''. 

Ansimesmu recebi un galardón (accessit) nel certamin literáriu del Martis mayol de la capital el Jerti en 1984 con el poema ''[[Alilaya]]''.

En [[2002]] espubricó un nuevu poemáriu entitulau ''[[Nuevah hojah ehtremeñah sueltah]]''.

En [[2005]] feguran angunus los sus poemas ena primel antulogia hecha de poesia en [[luenga estremeña|estremeñu]] a manus de [[Luis Martínez Terrón]].

== Activiá envestigaora ==
Pablo Gonzálvez es unu los mayoris conoceoris el estremeñu, aportandu no comu obra filológica namás, sino tamien comu obra literária la ''Primera Gramática Ehtremeña'' en [[1995]]. Esta obra pretendi albarcal la idioma duna horma global, çalachandu el sistema lingüísticu el estremeñu enos sus diversus andaris fonéticu, morfológicu i sintáticu. Comu hechu señalabri, destaca la su propuesta ortográfica fonetista ondi letras cumu la ''x'' o la ''j'' no feguran endrentu el alfabetu estremeñu i gasta pa represental tolos tipus d’aspiracionis la letra ''h''. Se trata de la primel propuesta de normativizal el estremeñu escritu, enque son muchas las deficultais que deja ascapi. Amás la ''Gramática'' de Gonzálvez peca d’enfocal una gramática en conparáncia sempri con el castellanu, descudiandu al [[Luenga lionesa|lionés]] i al [[Luenga portuguesa|portugués]] comu luengas mas cercanas a las raizis el sustratu el estremeñu.

Lleva várius añus trebajandu en un veluminosu dicionáriu de mas de 70.000 términus del que entavia se sabi la fecha pubricación. Aprepara tamien una obra de caraiti demosóficu de [[Calçailla]].
 
Tamien tien participau en dos de los tres congressus celebraus sobri el estremeñu, el primeru ena su localiá natal, [[I Congressu al tentu el Estremeñu|Carçailla]], nel [[2003]] i el segundu en [[San Peiru de Méria]] ([[Província e Badahó|Baajos]]) nel [[2004]].

== Bibliografia ==
* García-Plata de Osma, R., ''Ruta de la Plata. 10 años de poesía en Extremadura'', Madril, eit. R. García-Plata Quirós, 1986

* Gonzálvez González ''et alii'', ''Primera gramática ehtremeña'', Calçailla, eit. Partido Regionalista Extremadura Unida, 1995

* Martínez Terrón, L., ''Primera Antología de poesía extremeña'', Caçris, 2005

== Atijus ==
* [http://archive.is/20121127195820/ehtremeu.blogspot.com/ Bitácora pressonal].
* [http://geo.ya.com/nicaela30/inicio.htm Segundu congressu de la palra estremeña].

{{Literatura en estremeñu}}

{{DEFAULTSORT:Gonzalvez, Pablo}}

[[Category:Escrebioris en estremeñu]]
[[Category:Puesia en estremeñu]]
[[Category:Escrebioris estremeñus]]
