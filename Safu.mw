'''Safu''' (''Σαπφώ'' en [[luenga griega|griegu]]) hue una cantautora i endilgaora lésbia.
[[File:1877 Charles Mengin - Sappho.jpg|thumb|right|200px|Safu, sigún Charles Mengin]]

== Via ==
La via Safu (cuyu nombri en el su dialectu era Ψάπφω) está enllena d’enteracionis farsas que los própius antíguus s’encargarun de preical. Se sabi que tuvu nacéncia ena isla elena [[Lesbu]], junta la costa anatólia, lo mas seguru en [[Mitileni]], enque la ''Suda'' dis qu’en [[Éresu]], endrentu duna cabaña aristócrata. La fecha la su nacéncia s’inora. Las huentis antíguas, en el su afán sincrónicu, la hazin conpartil ''akmé'' con [[Alceu]], anque de juru Safu huera mas nueva. Agañu, Saake propón el 612 e. C.
 
Su pairi hue Escamandrónimu. Tuvu tres germanus: Láricu, Carassu i Erígüiu. Safu se casó con Cércila d’[[Andru]] cuyu matrimoñu consumó siendu ija Cleis. Era de hechura bajina i morena. Enque la su família preteneciera a ciertu rangu aristocráticu, la tirania Mírsilu quiciá huera la causa la mala situacion Safu i la su família. Láricu colavoró en el pritaneu [[Mitileni]] i Carassu trebajó de comercianti pa [[Egitu]], enque sigún várius testimoñus se queó a ruchi por mó duna tal Rodopi, pendinga luju, i tuvu que golvel pa casa. El germaninu chicu, Erígüiu pareci que se queó viviendu con Safu. Esta, polo que se sabi, hue destierrá quandu Mírsilu pa [[Siracusa]] enantis el 590. Endispues d'esta fecha, ya en [[Mitileni]], Safu vivió cumu endilgaora las muchachas las altas crassis lésbias de las qualas consiguia los quartus pa mantenel-se ena crisi essestenti ena isla. Tamien enjaretava cancionis boas polas que cobrava.
 

A Safu siempri se l’á vistu arroeá de zagalas nobris que huerun discípulas astilu escuelas filosóficas (vé-lo equí que huera conpará con [[Sócrati]], pero en femininu). El cultu religiosu entre ellas i ellas podria sel notabri, palreandu angunus d’aspécii cofradias (''θίασος'' en griegu) que tendrian comu cultu a las Musas, enque los cultus (polos sus poemas) podrian vel-se destendiu a diosis comu [[Afrodita]] i [[Eru]]. Más, Safu, sigún se conoci polos sus versus, amó a várias de las sus discípulas.

Se desconoci la fecha essata la su muerti, arroeá tamien d’estórias míticas. Por mé de [[Menandru]] se mos á trasmitiu la leyenda de qu’el inpossibli amol a Faón, atijau a [[Afrodita]], la llevó a tiral-se de Léucadi al mari.

== Obra ==
[[File:Bust Sappho Musei Capitolini MC1164.jpg|thumb|right|120px|Bustu Safu, ena qual se mienta su proceéncia erésia]]
Las huentis antíguas palran de nuevi librus [[oda]]s i [[elehia]]s. La [[Suda]] dis qu’escrevió tamien yambus i epigramas. Por mé de Sérviu se conoci la essesténcia dun décimu libru d’epitalámius. Dende la epoca alejandrina tó esti haci poemas hue acolocau por metrus, siendu:
* Libru I: estrofas sáficas.
* Libru II: pentámetrus datílicus eólius.
* Libru III: asclepiadeus mayoris.
* Libru IV: tetrámetrus jónicus mayoris.
* Libru V: glicónius, falécius i asclepiadeus menoris.
De los demás librus no essestin datus al respetivi. Se calcula que la producion poética Safu andaria entre los 10.000 i 12.000 versus, de los qualis avemus mas dun centenal cachinus i dengún poema enteru.

La poesia Safu s’enquaira endrentu la llamá lírica monódica, es izil, la dun solu cantol. Los sus poemas son verdaerus tributus al amol, andi los diosis atijaus a él desfilan i son honraus. Desamoris, gozus, consuelus, morriña, harreus pingandu del luju, finura, elegáncia i belleza entre los que la poetisa de Mitileni gaspaleava.

== Abreviaturas ==
Formi al catálogu utoris i obras el ''Liddell-Scott'', esta utora acebi l’abreviacion el nombri latinu ''Sappho'' "Sapph."

== Bibliografia ==
* Safo-Poetas arcaicos, ''Lírica'', entrod., trad. i notas P. Rodríguez Adrados, Gredos, Mairil, 1982.
* Liddell H., G., Scott R., ''A Greek-English Lexicon'', Oxford, 1996.
* VV. AA., ''Antología de la poesía lírica griega'', entrod. i trad. C. García Gual, Alianza, Mairil, 2001.
== Atijus ==
* El nuevu poema Safu, en estremeñu [http://labillotaliteraria.blogspot.com/2009/01/el-nuevu-puema-safu.html]

[[Category:Cantoras griegas]]
[[Category:Música de l'Antígua Grécia]]
[[Category:Líricus arcaicus]]

[[an:Safo]]
[[ar:صافو]]
[[arz:سابفو]]
[[ast:Safo]]
[[bar:Sappho]]
[[bat-smg:Sapfo]]
[[be:Сапфо]]
[[be-x-old:Сапфо]]
[[bg:Сафо]]
[[br:Sapfo]]
[[bs:Sappho]]
[[ca:Safo de Lesbos]]
[[cs:Sapfó]]
[[cy:Sappho]]
[[da:Sapfo]]
[[de:Sappho]]
[[diq:Sapfo]]
[[el:Σαπφώ]]
[[en:Sappho]]
[[eo:Sapfo]]
[[es:Safo de Mitilene]]
[[et:Sappho]]
[[eu:Safo]]
[[fa:سافو]]
[[fi:Sapfo]]
[[fr:Sappho]]
[[fy:Sappho]]
[[gd:Sappho]]
[[gl:Safo]]
[[he:סאפפו]]
[[hif:Sappho]]
[[hr:Sapfa]]
[[hu:Szapphó]]
[[hy:Սապփո]]
[[ia:Sappho]]
[[id:Sapfo]]
[[is:Saffó]]
[[it:Saffo]]
[[ja:サッポー]]
[[jv:Sappho]]
[[ka:საფო]]
[[ko:사포 (시인)]]
[[la:Sappho]]
[[lij:Saffo]]
[[lt:Sapfo]]
[[lv:Sapfo]]
[[ml:സാഫോ]]
[[mn:Сапфо]]
[[my:ဆက်ဖို]]
[[mzn:سافو]]
[[nah:Safo]]
[[nds:Sappho]]
[[nl:Sappho]]
[[nn:Sapfo]]
[[no:Sapfo]]
[[oc:Safo]]
[[pl:Safona]]
[[pms:Safo]]
[[pnb:سیفو]]
[[pt:Safo]]
[[ro:Sappho]]
[[ru:Сапфо]]
[[scn:Saffu]]
[[sh:Sappho]]
[[simple:Sappho]]
[[sk:Sapfo]]
[[sl:Sapfo]]
[[sr:Сапфо]]
[[sv:Sapfo]]
[[sw:Sappho]]
[[szl:Safůna]]
[[ta:சாஃபோ]]
[[tg:Сапфо]]
[[tl:Sappho]]
[[tr:Sappho]]
[[uk:Сапфо]]
[[vi:Sappho]]
[[vo:Sappho]]
[[war:Sappho]]
[[zh:莎孚]]
[[zh-min-nan:Sappho]]
