El '''castuo''' ([[IPA]] [kɑ<sup>h</sup>ˈt<sup>h</sup>uo], en [[luenga estremeña|estremeñu]] ''castú'' [kɑ<sup>h</sup>ˈt<sup>h</sup>ʊː]) es el desarrollu dialectal del castellanu medieval enpuestu ena [[Reconquista]] que se pingó de muchus de los rasgus el leonés oriental, prencipalmenti léssicus i de la huerça los rasgus el español meridional, mas que ná del [[lenicismu]].

Ogañu correspondi cona quasi metá oriental estremeña (con ececión d'angunus núclius orientalis cacereñus), albarcandu tamien quasi tola província pacensi (con ececión las comarcas mas norocientalis). 

== Origin la parabra castuo ==
El términu de ''castuo'' l’acuñó el poeta de [[Guareña]] [[Luis Chamizo]] en el libru ''[[El miajón de los castúos]]'', con vé-la equí estas parabras:

{{Almiental|Castizo. Mantenedor de la casta de labradores que cultivaron por sí sus propias tierras|[[Luis Chamizo]], ''El miajón de los castúos''.}}.

A lo primeru con ''castuo'' no se mentava la idioma, sino a los labraoris estremeñus que cuentavan con tierras própias de cultivu, a la contra los que trabajavan enas grandis fincas pa los [[señoritus]]. [[Luis Chamizo|Chamizo]] gastó la parabra pa identifical al prototipu ombri estremeñu, sostribandu-si ena esperéncia local. Por estension, la parabra passó a desinal a qualisquiel rasgu cultural própiu los ''castuos'', comu el mó vida, pensamientu, tradicionis i palra.
 
Tradicionalmenti, el ''castuo'' á siu sinónimu el estremeñu, concetus que no s’án d’abarullal, deviu a la destinta proceéncia de dambas. Pola cercania dessitenti entre el astul-lionés oriental con el castellanu antíguu essistin muchus roceus, mas que ná fonéticus i léssicus. Con tó, el ''castuo'' está mas a renti al español meridional d'ogañu, con angunus arcaismus i leonesismus, que del estremeñu.

== Rasgus lingüísticus ==
=== Rasgus fonéticus ===
La fonética es apaicia a la del estremeñu, pero cuenta tamien con rasgus entavia mas aguzaus meridionalis.
* Lenicismu consonánticu que prevoca: 
— La perda sonis sonorus entrivocálicus [ð], [β], [ɣ]: ''caeça'' [kaˈeθa], ''deo'' [ˈdeo], ''cansao'' [kanˈsao], ''miaja'' [ˈmjaɦa].

— Aspiración de tolos sonis inplotivus, acetu las nasalis i las líquias, en [h]: ''escapás'' [ɛ<sup>hɣ</sup>k<sup>h</sup>aˈpɑ<sup>h</sup>], ''actó'' [ɑ<sup>h</sup>ˈt<sup>h</sup>ɔː] “atol”, ''desviá'' [dɛ<sup>h</sup>βiˈɑː] “desvial”.

— Perda líquias implotivas finalis con abrieru vocálicu: ''caló'' [kaˈlɔː] “calol”, ''viví'' [biˈβɪː] “vivil”.

— Desdobramientus vocálicus anti pausa, produzius pola perda aspiración: ''los cables'' [lɔ<sup>hɣ</sup>ˈk<sup>h</sup>aβlæ] “los cabris”, ''muchos'' [ˈmuʧɔ].

— Yeismu destendiu: ''llave'' [ˈʤaβe] "llavi", ''tramallo'' [tɾaˈmaʑo] “tramallu”, ''calle'' [ˈkaʑe] “calli”.

— Reducion grupus consonánticus: ''nf > f'': ''efermero'' [efɛɾˈmeɾo] “enfermeru”, ''cofundí'' [kofʊn̪ˈdɪː] "confundil"; ''rj > h'': ''tajeta'' [taˈɦɛta] “taljeta”, ''ugéncia'' [ʊˈɦen̟θja] “ulgéncia”; ''ct > t'': ''drogadito'' [dɾoɣaˈðito] “drogaditu”, ''conceto'' [kɔn̟ˈθeto] “concetu”; ''ps > ss'': ''cássula'' [ˈkasula] “cáusula”; ''pt > t'': ''conflito'' [kɔɱˈflito] “conflitu”.

— Assimilacionis líquia + consonanti: ''canne'' [ˈkanːe] “carni”, ''pienna'' [ˈpjenːa] “pierna”, ''mil.la'' [ˈmɪlːa] “mielra”.

* Neutraliçacion de líquias inplotivas en interiol grupu fónicu en favol de ''r'': ''cardo'' [ˈkaɾðo] “caldu”, ''er tiempo'' [ɛɾˈtjempo] “el tiempu”, ''mardecí'' [maɾðeˈθɪː] “maldizil”, ''sarto'' [ˈsaɾto] “saltu”.

* Ensordecimientu sonoras meyevalis ''z'' i ''s'': ''cassa'' [ˈkasa] “casa”, ''çagá'' [θaˈɣɑː] “zagal”, ''missa'' [ˈmisa] “misa”, ''trece'' [ˈtɾeθe] “trezi”.

* Apofonias postónicas ocassionalis: ''hatiá'' [haˈtjɑː] “hateal”, ''lambiá'' [lamˈbjɑː] “lambeal”, ''petrólio'' [peˈtɾoljo] “petróliu”.
 
* Aspiracion de f- latina, anque en prohunda regression: ''holgaçán'' [hɔlɣaˈθɑŋ] “holgacián”, ''hambre'' [ˈhambɾe] “hambri”, ''harto'' [ˈhaɾto] “hartu”.

* Aspiracion de ''j'', ''g'' antíguas castellanas: ''gente'' [ˈhɛn̪te] “genti”, ''ijo'' [ˈɪɦo] “iju”. En angunas árias dialectalis de las Vegas Altas de Guadiana o Campanáriu conselvan el fonema /x/ lo mesmu que en castellanu.

* Equivaléncias acústicas: ''ciebre'' [ˈθjeβɾe] “fiebri”, ''Celipe'' [θeˈlipe] “Helipi”, ''mimbre'' [ˈmɪ̃mbɾe] “bimbri”.

=== Rasgus morfológicus ===
* Morfema masculinu ''-o'' andi el estremeñu es ''-u'': ''bujero'' “bureju”, ''candongo'' “candongu”, ''vujotros'' “vosotrus”.

* Morfema prural ''-es'' andi el estremeñu es ''-is'': ''harones'' “haronis”, ''labraores'' “labraoris”, ''felices'' “felizis”.

* Morfema singulal ''-e'' pa aljetivus i sustantivus: ''huerte'' “huerti”, ''gorpe'' “gorpi”, ''muerte'' “muerti”.

* Morfemas pressona enos verbus ''-o'', ''-mos'', ''-stes'', ''-steis'' i ''-ron'': ''sargo'' “salgu”, ''cantamos'' “cantamus”, ''vinistes'' “venisti”, ''tomasteis'' “tomaistis”, ''quitaron'' “quitarun/quitorin”, ''hicieron'' “hizun”.

* Enos infinitivus, el morfema própiu se pierdi en posicion libri: ''bailá'' “bailal”, ''comé'' “comel”, ''peí'' “piil”. Si el infinitivu tien la compaña pronombris, el morfema el infinitivu puei o no apaicel: ''bailá-se-lo'' “bailal-si-lu”, ''comé-te-las'' “comel-ti-las”, ''peí-sos-lo'' “piíl-vu-lu”. Ara, si bicha, se produzin assimilacionis delantri las líquias i de las nasalis, de mó ''r + l > l.l'', ''r + m > nm'', ''r + s > ss'': ''hacel-les'' “hazé-lis”, ''cogen-mos'' “cogel-mus”, ''mirá-sos'' “miral-vus”. Por contra, delantri de ''t-'' se conselva la ''r'': ''coger-te'' “cogel-ti”.

* Los gerúndius se horman con el tema de presenti i no con el de perfetu comu en estremeñu enos verbus inregularis: ''haciendo'' “hiziendu”, ''teniendo'' “tuviendu”, ''andando'' “anduviendu”, ''conduciendo'' “condujiendu”.

* Terminacionis ''-á, -ás, -á, -ámus, -áis, -án'' en el imprefetu sujuntivu los verbus la segunda i tercel conjugación: ''lambiá'' “lambiera”, ''huá'' “huera”, ''viá'' “viera”, ''tuvián'' “tuvieran”,'' viviás'' "vivieras".

* Artículu masculinu ''er'' “el” delantri consonanti: ''er campo'' “el campu”, ''er bicho'' “el bichu”, ''er ganao'' “el ganau”.

=== Rasgus sintáticus ===
La sintassi el castuo en pocu se deferéncia de la [[luenga castellana|castellana]], apeninas en unus rasgus arcaicus quasi en desusu i en hechus motivaus pola fonética sintática.

* Possessivu preceiu pol artículu: ''er mi nieto'' “el mi nietu”, ''la nuestra casa'' “la muestra casa”, ''los tus ijos'' “los tus ijus”.
* Los nombris de rius no llevan artículu, anque es un rasgu quasi que en desusu agañu: ''voi a Guadiana'', ''junta Albarregas'', ''en Tajo''.
* Enas seqüéncias pronominales proclíticas con verbus reflessivus, el ''se'' va junta el verbu: ''me se cayó el botijo'' “me se cayó el barril”, ''te se vino a la cabeça'' “te se vinu a la cabeça”, ''le s’ocurrió ayé tarde'' “le s’ocurrió ayel-tardi”.

* [[Laismu]] i [[leismu]], garranchu pa destinguil ''la'' i ''le''.

=== Rasgus léssicus ===
* Preséncia albondus arcaismus perdius en castellanu: ''mesmo'' “mesmu”, ''antié'' “antiel”, ''metá, manque, mercá'' “mercal”, endenante'' “endenanti”.
 
* Por mó el costanti entrecámbiu comercial, familial ec. entre puebrus la parti leonesa i los de la castellana, preséncia de muchus leonesismus, angunus áziamenti destendius: ''lambé'' “lambel”, ''córrigo'' “córrigu”, ''bilma'', ''dambos'' “dambus”, ''achiperres'' “alchiperris”, lombo “lombu”, ''úrnia'', ''dí'' "dil".

* Numerosas vozis d’origin caló: ''jamá'' “comel”, ''jiñá'' “cagal”, ''cangui'' “cagaçu”, ''dinguelá'' “alvertil cona vista”, ''lacha'' “velgüença”, ''trajelá'' “tragal”.

== Literatura en castú ==
Se puei dizil que la literatura en castú tuvu nacéncia con [[Luis Chamizo]] i la su obra ''[[El miajón de los castúos]]''. Con tó i con essu, la luenga [[Luis Chamizo|Chamizo]] s’acerca bastanti al sistema el estremeñu, pos la palra nativa, cercana a [[Méria]] está enos arrayus el estremeñu ena [[província Baajós]], de mois que los leonesismus son freqüentis. 

Enque Chamizo precuró arrendal a [[Gabriel y Galán]], la léngua que gastó hue la de [[Guareña]], prevocandu que arrancara un descolleramientu ena literatura estremeña, entre el estremeñu cacereñu i la varieá castua oriental, deseparacion que la crítica i los própius utoris posterioris endilgarian a la custion provincial —poetas cacereñus que siguirán la verea grabeliana i poetas pacensis la chamiciana—. D'esti jeitu, afrorecierun una riestra utoris quijiendu imital la luenga i estilu Chamizo, cuyu mayol representanti en ogañu es [[Javier Feijóo]]. Otrus utoris con nombreria son [[Carmen Vera]], [[Ricardo Quintana Sánchez-Bote]] i [[Ventura Villarubia Pila]].

== Tamien guipal ==
* [[Estremaura]]
* [[Luenga estremeña]]

== Atijus ==
{{listaref}}
* [http://hablasdeextremadura.es Palras d'Estremaura. Recursus Didáticus]
* [http://www.aplexextremadura.com Asociación curtural APLEx]
* [http://www.paseovirtual.net/dialectologia Dialetulohia - Bibliuteca Virtual Estremeña]
* [http://www.ctv.es/USERS/daviddelgado/palabrasprincipal.html]
* [http://www.arrakis.es/~muller/cd.html]

[[Category:Luengas d'Estremaura]]
