'''Castuo''' (en estremeñu, ''castú'') es el nombri dau pol pueta [[Estremaura|estremeñu]] [[Luis Chamizo Trigueros]], naciu en [[Guareña]] ([[Província e Badahó|Badahó]]) quandu en 1921 pubricó el su libru puemas ''El Miajón de los Castúos'' nel que trataba de refrehal la palra rural i se defini cumu "castiçu, conselvaol la casta labraoris que cautivarun las sus própias tierras".

Con el tiempu esti nombri s'á hechu populal pa llamal a las palras d'[[Estremaura]], tantu las que holman la [[Luenga estremeña|luenga estremeña]] (artuestremeñu), cumu las que sempri huerun [[castillanu]] meriyonal con anguna enfruéncia lionesa, el meyuestremeñu i el bahuestremeñu (asiahaus nel orienti i sul de la Comuniá estremeña), cumu es el chascu de la própia palra en qu'escrebió [[Luis Chamizo Trigueros|Luis Chamizo]].

S'án dau una tupa iniciativas pa crial un icionáriu castú a nivel escritu i en holmatu eletrónicu, normalmenti conteniendu localismus duna única localiá, anque tamién dessistin angunus henéricus qu'arrecohin parabras de tola Comuniá.

Olganizacionis cumu APLEx runchan pola conselvación el patrimoñu lingüísticu estremeñu.

==Rasgus==
===Rasgus del bahuestremeñu===
El bahuestremeñu, palrau ena mayol parti la [[província e Badahó]] i la cacereña, cumu palra castillana meriyonal de tránsitu, se caraterizaria pol compartil con el artuestremeñu angunus rasgus lingüísticus cumu la conselvación el grupu "mb" latinu, angunas espresionis henitivu partitivu del estilu "unos pocos de", el deminutivu en -ino (nu -inu) i albondus rasgus comunis con el andalús ociental destinguiol (ni ceceanti, ni seseanti), encruyendu l'aspiración d'efi inicial latina i ciertus chambus de héniru en angunas parabras ("la caló"). La neutraliçación l/r en posición emprosiva, si desisti, sempri tiendi a la "r" en bahuestremeñu (''arto'' en lugal de "alto"). La erri i la eli finalis polo heneral s'omitin (cumu en andalús ociental u cumu ena palra artuestremeña de gran parti [[las Hurdis]]: ''superió'', ''comé'', ''fatá'', ''papé''). Desisti ciertu lésicu particulal caraterísticu, que tiendi a perdelsi en angunus chascus entri las nuevas heneracionis. Pol sabulugal, acontina siendu frecuenti el usu de la espresión "una mihina" (un poquinu), que puei rehorçalsi conviertiéndusi en "una mihirrinina". Angunas vezis esti lésicu es coincienti con el artuestremeñu (''barruntar'' nel sintiu de "percibil un ruiu", ''privá'', ''afechar''...). El seseu solu apaici en angunas localiais cercanas a [[Purtugal]] i en Fuente del Maestre.

===Rasgus del meyuestremeñu===
Las palras meyuestremeñas se carateriçan pol ciertu caratel transicional entri las bahuestremeñas i las artuestremeñas. Nestas palras nu se da el afechi de -e i -o postónicas en -i i -u.

===Rasgus del artuestremeñu===
<center>''Guipai el artículu [[Luenga estremeña]]</center>

== Tamién guipal ==
*[[Estremaura]]
*[[Luenga estremeña]]

==Atihus==
*[http://hablasdeextremadura.es Palras d'Estremaura. Recursus Didáticus]
*[http://www.aplexextremadura.com Asociación curtural APLEx]
*[http://www.paseovirtual.net/dialectologia Dialetulohia - Bibliuteca Virtual Estremeña]

[[Category:Luengas d'Estremaura]]

[[ast:Castúo]]
[[es:Castúo]]
[[eu:Castuo]]
