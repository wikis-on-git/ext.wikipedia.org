'''Públiu Papíniu Estáciu''' (en [[luenga latina|latín]] Publius Papinius Statius) hue un pueta latinu el neocrassicismu.

== Via ==
Estáciu tuvu nacéncia en [[Nápoli]] pal añu 40 u 45, nuna família d’orihin griegu i de la [[Campaña]]. Hue un pueta brillanti, mas sonau cumu líricu que cumu épicu, cantandu a la su tierra natal i participandu en destintus certámin puéticus cumu los [[Augustalia|agustalis]], albinus i [[Huegus capitolinus|capitolinus]]. Se convoó con una professional la música, una tal Cláudia, que está atihá a la via farrandanguera [[Roma]]. Escrebió embahu la dinastia los Flávius. Murió nel 96.

== Obra ==
Es conociu ena literatura romana pol bel escritu puemas emprovisaus de lihera composición entitulaus ''Siluae''. Tamién escrebió épica, anque con menol fortuna: ''Thebais'' i ''Achilleis''. Se conselvan amás quatru velsinus sobri la guerra helmánica entitulau ''De bello Germanico''.

=== Las ''Siluae'' ===
Son puemas de grandol variau compuestus en pocu tiempu i que tocan tó tipu temas, sostribaus ena via cotidiana: hechus conmemorativus cumu la inaguración duna estauta, el abrieru una nueva carretera, lamentacionis, descricionis pulias sobri aicionis diarias u cosas que via i mas cosas paí. Holman un corpus de 32 puemas deviius en cincu librus. Los velsus son quasi tós [[essámetru]]s i puemas relativamentis largus, de cientus de velsus escritus, angunus, en apeninas dos dias, lo qual demuestra la gran albeliá que tinia nel componieru.

=== Las obras épicas ===
Ain dos: ''Thebais'' i ''Achilleis''. La ''Tebaida'' es una obra el ciclu tebanu en 12 librus, a la manera [[Verhíliu|verhiliana]]. El ergumentu es al tentu el runchaeru mantiniu pol [[Polinici]] contra su helmanu [[Eteocli]] pol puel, huendu esti el rei [[Teba]]. Esta obra hue escrebia en várias vezis, sigún diba hiziendu las leturas púbricas, de mó que tien periodus mu brillosus, frenti a otrus simpris i retólicus, mas de bambolla que de ténica. Sobresal, nu estanti, cumu tamién nel su coetanu [[Síliu Itálicu]] los estuyus sicolóhicus los pressonahis pol mé la entrospeción. La letura que debi hazelsi desta obra es la mesma que notras del su tiempu, atihá a la realiá política. Desti heitu, Estáciu, pol mé el runchaeru fraticida que mantuvun [[Polinici]] i [[Eteocli]] se quiel buscal el paralelismu cona situación vivia entri los ihus el dehuntu emperaol [[Vespasianu]], [[Titu]] i [[Domicianu]].

L’otra obra, la ''Achilleis'', está inconclusa, cuertándusi el puema empençau el cantu II. El propósitu desta obra era el escrebieru la via [[Aquili]], quiziá pal paralelismu con [[Domicianu]]. Nel primel libru se palra sobri la niñés el éroi embahu los endirguis el centauru [[Quirón]] u conas ihas [[Licomedi]].

== Estilu ==
Cumu neocrássicu, Estáciu bebi de [[Verhíliu]] prencipalmenti i de [[Ovídiu]], anque nu eha de leyel a [[Lucanu]], a quien mienta paí enas ''Siluae''. Es un autol puliu, detallista, qu’escrebi al mó que pinta el pintol, gastandu de mucha varieá de tonus i coloris, tendiendu al barroquismu.

== Abreviaturas ==
Esti autol alcibi la abreviatura de ''Stat.'', sigún el icionáriu Oxford. Pa las sus obras ain las siguientis abreviaturas:
* ''Siluae: Silv.''
* ''De bello Germanico: Germ.''
* ''Achilleis: Ach.''
* ''Thebais: Theb.''

== Bibliografia ==
* Bayet, J., ''Literatura latina'', Ariel, Barcelona, 19702.
* VV. AA., ''Oxford Latin Dictionary'', Oxford, OUP, 1968.

[[Category:Escrebioris latinus]]
